嗣德元年二月二十二日上諭
兹據奉充史館總裁之
顧命良臣輔政大臣太保勤政殿大學士領兵部尙書充機密院大臣
兼理欽天監
兼領國子監事務
綏盛郡公張登桂御前大臣太子太保東閣大學士管理吏部事務
兼管國子監事務兼管漕政印務
武春謹太子少保協辨大學士領戶部尙書充機密院大臣何維藩纂修之
署禮部右參知杜光署翰林院掌院學士蘇珍署詹事府詹事范有儀署鴻臚寺卿
陳著等奏敍
欽修世祖高皇帝寔錄正編
吿成
請行鐫刻
覽奏
深慰朕懷
且國有正史
所以昭明統紀
垂示將來
自古帝王有興
修明制作莫此爲大
我國家受天眷命
南服肇基
神傳聖繼二百餘年
造商興周
其來有所自矣
欽惟世祖高皇帝德侔湯武
略大高光
當天造之雲雷
躬百戰之旄鉞
三靈協眷
率土歸心
克復舊京
奄有全越
周邦雖舊
天命維新
皇帝締造之初基大丁李陳黎相傳之正統
天下旣定
十有八年
安養休息
制度紀綱之法仁義道德之風
所以啓佑後人
咸正罔缺
我國家億萬年之業皆本於此
蓋其成之甚艱
故燕謀之垂裕者甚遠
惟其謀之甚遠
故規模之經畫者甚宏
求之
自古帝王中興而兼創業未有如此之艱且久詳且備也
我皇祖聖祖仁皇帝景仰前功
明示世法
明命二年開設史館
命官欽修列聖寔錄
欽定各紀
自太祖嘉裕皇帝至孝定皇帝
爲前編
明世德之所自也
世祖高皇帝中興
以後爲正編
大一統之義也
權衡義例
斷自聖心
寔千古之折衷爲萬世之取法者矣
我皇考憲祖章皇帝遹追來孝
思闡前徽
嗣服之初博求遺書
首開史局
命儒臣在館編纂
以專其責
總裁大臣往來訂正
以要其成
節次恭修樣本進呈
欽奉裁定
益致精詳
紹治四年列聖寔錄前編吿成
裝潢成帙
尊藏于皇史宬矣
惟我世祖高皇帝寔錄正編且奉再三訓勅
細加考究
潤訂
以俟繼梓
遡自明命二年
迄于紹治七年
經一十七年
節次纂輯
始克成編
磙兹完備
仰惟聖人畱意纂述
尤若是其愼重也
肆予凉德光受丕基
思創業之惟艱
凜守成之不易
敬念是太南寔錄正編第紀編經奉我皇祖皇考先後鑒定
其於我世祖高皇帝創業垂統之大經大法神功聖德之至厚至高
固已炳如日星
掀揭穹壤
允宜壽之梨棗
于以昭垂景爍於無窮
庶少伸朕孝思之不匱
嗣奉我皇祖聖祖仁皇帝
我太南是錄正編第紀皇考憲祖章皇帝寔錄正編
編輯吿成
取次敬謹剞劂
登之冊府
用增光我大南顯謨承烈於萬萬世無疆也
其此次欽修世祖高皇帝寔錄正編
成書若干卷
應行鐫刻
著卽由太史諏吉
于館內開局起辨
仍交該纂修等員
詳加檢核
字畫款式
一一周妥
該總裁大臣亦須加心檢照
用期早完
鉅典傳播來兹
所有應需工料
著有司各敬謹應辨
欽此

