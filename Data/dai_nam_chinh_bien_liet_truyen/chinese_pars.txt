大南正編列傳初集卷之三十。僞西列傳。阮文岳阮文惠阮光纘。阮文岳歸仁今平定符籬縣今符吉人。其先乂安興元人四世祖黎盛德閒爲我軍所俘處之歸寧今懷仁西山一邑西山有一二兩邑今安溪久安二村。父福移于堅城邑今富樂村屬綏遠縣生三男長岳次呂次惠。岳以販芙爲業嘗商於蠻途經安陽山得一劍自謂神物挾以誑眾人多信之。又䕺從敎獻缺姓遊獻外右張文幸門客也幸爲張福巒所殺。獻亡命入歸仁寓安泰邑設文武教場。岳兄弟從學焉。獻奇其才。後岳爲雲屯巡卞吏消負稅錢督徵騰拘追甚急遂入山爲盜。獻私謂岳曰：“讖語云西起義北收功。汝西山人其勉之。”岳以爲然暗自喜。辛卯睿宗皇帝繼統之六年黎景興三十二年清乾隆三十六年岳遂于西山上道設立屯寨上道即蠻中下道即堅城邑招納亡命，一辰獷悍無賴者多歸之。辰國傅張福巒內擅廢立專擁朝權，眾情憤怨，歲値荒歉。賊初起掠富周貧，僞行小惠以買人心。有玄溪者家素豐出貲相助順義。阮樁土豪也爲之慫慂。徒黨益眾，散掠鄕邑，所至喊呼相應，勢日橫，地方不能制。岳等相與謀曰：“今姦臣張福巒貨賂公行濁亂朝政，我舉兵除之。太保世子吴之子，皇孫暘爲人仁厚聰明，我當迎立以安王室。約旣定傳播遠近，人皆信之。後凡官兵進討皆曰此國傅之兵也。賊兵所至皆曰此皇孫之兵也。故有兵朝，兵國傅。兵惡，兵皇孫之語。惡卽喊也。癸巳秋岳自西山上率其眾下次堅城，自稱爲第一寨主管符籬蓬山二縣。阮樁爲第二寨主管綏遠縣椿後爲岳所殺。玄溪爲第三寨主管軍餉，密約占城女主名氏火立寨石城，後爲宋福洽軍所殺以爲犄援。又招致安象源屬綏遠仍輝四靈二人名後爲岳所殺使與阮樁率一支兵下歸仁府莅，乘夜攻掠。眾皆驚散。巡撫阮克宣遁走。一說岳爲人多機智，一日自坐檻中使其徒輪報云擒岳解納。阮克宣不虞其詐，令開城門納之。其夜徒黨潛至城外。岳破檻而出，大開營門，徒黨闖入焚營殺将，途據其城。岳率兵往乾陽淡水二處奪取暫倉。督徵騰，欽差亮，俱缺姓皆走。岳追殺亮，夷騰族，遂據歸仁，建西山旗號，分置中，前，左，右，後五屯，相率而前至廣南界。事聞睿宗命掌奇阮久統，阮久策，總戎宋宋贊理杜文晃等往討之。兵至板津屬廣南，賊憑壘以拒。我兵擊走之。賊退保石津，遂乘勝長驅遇伏，統等敗走，宋晃皆死於陣。由是賊勢益熾。淸商集亭李才等亦皆聚黨應之。岳結爲助，號集亭忠義軍，李才和義軍，又取土人高大者剃頭辮髮與清人雜，戰則醉飲裸身，頸懸金銀紙以示必死，每爲前衝官兵莫能抗者。是年十二月節制尊室香率內軍及諸親兵大勦，進至碧鷄山属平定符美縣爲賊將集亭李才伏兵所殺，餘眾皆潰。岳進據廣義。該奇尊室斌尊室靖之子拒戰不克引還。岳又使其黨侵掠延慶平康諸府。於是廣義以南至平順皆爲岳所有。岳又侵掠廣南。我兵累戰不利，獨有該隊阮久逸率兵掩擊，賊眾驚潰退守天祿地名在柴市六南岸，據險設屯爲持久計。甲午春，命尊室昇尊室泗之子調撥諸軍往討。昇畏賊勢大，棄其師連夜奔回。是年夏，龍湖畱守宋福洽，該簿阮科洤董領五營將士及檄募諸道應義兵，水陸竝進，與賊戰，敗之克復平順延慶平康三府，軍次雲峰尋進克富安。步兵屯春臺，水兵次淋潭與賊相拒。辰岳侵廣南，官軍累攻不克。睿宗又命內右掌營尊室曮提大兵入廣南統領諸道討賊，會鄭兵南侵至北布政州，邊書告急，乃召尊室曮還，以久逸爲左軍大都督畱禦西賊。久逸旣將料敵制勝，累十餘戰皆克捷，賊眾大驚退保板津。其冬鄭兵犯都城。睿宗幸廣南，遣皇孫暘先行過海雲關。乙未春駐蹕架津地名召久逸詣行在議事，遂册立皇孫暘爲東宮撫軍征討，居數日岳遣李才等將舟師出大壓海口。岳沿山出秋盆江，兩道來犯，久逸與戰不利走茶山。睿宗駕幸嘉定，畱東宮退屯俱低地名以繫人朢。岳謀欲迎立東宮挾以惑眾，乃使其黨統率面，先鋒詳率兵二千屯翠鸞蒲阪俱地名爲上道，集亭李才率兵二千屯巴渡地名爲中道，督戰豐，虎將罕率兵二千屯河中爲下道，約：迎得東宮者功最。東宮令人誘面詳等南入，面等皆受命。東宮行至汙耶，李才逼迎回會安。五福兵過海雲山，岳使集亭爲先鋒，李才爲中軍，岳自爲後隊與北軍戰于錦沙。集亭軍爲鄭突騎所蹙，死傷甚眾。岳與李才遂退板津岳以集亭爲人悍暴难制，因具敗共謀欲誅之。集亭懼奔廣東，後爲淸總督所殺。岳遂迎東宮還歸仁。辰黃五福兵屯廣南，宋福洽兵進富安，岳恐不支，遂遷東宮于河寮安泰二地名，盡將貨寳藏於西山上以避之，乃使其黨潘文歲等持書行金帛于五福乞納廣義，歸仁，富安三府地求爲小將爲大軍前驅進取嘉定。五福許之，乃權授岳爲西山校長壯節將軍，遣阮有整等齎敕印旗劍給之。岳又使人詣福洽軍乞降，欲以興復爲名乃迎東宮還芃江，進其女壽香，屢請正王位。東宫不許。適福洽使至。岳于正中設龍榻，奉東宮南面坐，左則岳等立侍，右則尊室晊等立侍以見使者。岳因言曰：五營將士千里勤王可謂忠義奮發矣。今國傅旣除，我當迎立皇孫以定大業。此萬世之功也，當與諸將士圖之。使者曰：明公有心翊戴如此先聲所至莫不嚮從。今五營兵來當于何處駐札？岳沉吟良久曰：此在殿下處置，惟命是從。東宮曰：卿等善爲調度。岳默然，罷朝修書講約交使者遞回。又使尊室晊入富安誘以扶立東宮奠安社稷之意。洽信之不爲備。岳使惠掩擊破之。該隊阮文賢死於陣，獲該奇阮科堅以歸，畱李才屯富安。岳绣堅降，不從，尋殺之。福洽退保雲峰。李才尋詣福洽軍降。黃五福進次珠塢廣義界首。岳以攻破富安之功請於五福。五福權授惠爲西山校前鋒將軍。會疫作。鄭兵死者太半，遂引還富春，尋病死於道。其冬尊室鬈尊室春起兵於廣南以張福佐爲謀主。又有淸商名悉以家貲億萬助之，軍勢大振，據升奠二府。岳乃悉眾拒戰，相持二月餘。會歲饑鬈軍乏糧，岳擊破之，兵皆潰散。岳畱其黨阮文睿守廣南，自引兵回歸仁。丙申春岳使弟呂爲節制率水兵入寇嘉定。睿宗幸鎭邊今邊和。呂據柴棍卽嘉定。會東山道杜淸仁起兵收復柴棍，呂掠載倉粟奔回歸仁。二月岳增築闍槃城，僭稱西山王，鑄金印屢缺，三鑄乃成，以呂爲少傳，惠爲輔政，餘其黨各與僞職，乃遷東宮于什塔寺。東宮因乘閒駕海入嘉定。辰降將和義李才據召泰山以叛，聞東宫來乃引兵下柴棍，立東宮爲新政王，尊睿宗爲太上王。丁酉岳遣其臣杜富雋使于鄭求廣南閫節。鄭森亦厭兵乃授岳爲廣南鎭守宣慰大使，封恭國公。岳復使呂惠分水步寇嘉定。李才拒之，兵潰，新政王退保茶津屬定祥復下巴樾屬永隆，太上王幸龍川屬河僊，惠等躡及，俱遇害。呂惠引回歸仁畱僞黨總督朱，虎將罕，司寇威，調遣和，該奇振皆缺姓據嘉定。是冬我世祖起兵龍川進取柴棍。朱等敗奔還歸仁。戊戌岳自立爲帝僞號泰德元年，名闍槃城曰皇帝城，以呂爲節制，惠爲龍驤將軍，復遣總督朱，司寇威，護駕范彥以水師侵掠鎭邊今邊和，藩鎭今嘉定，沿海諸地方。世祖自將擊之。杜淸仁斬司寇威于牛渚。總兵阮文弘進次鹿野斬岳將亷陵二人皆缺姓。范彥敗走。我師乘勝收復平順，進逼延慶府。庚子黎景興四十一年淸乾隆四十五年世祖卽王位于柴棍。壬寅杜淸仁以罪伏誅。岳聞之，喜曰：右芳淸仁别名旣死，諸將不足慮也。遂與惠率戰船數百艘入芹除海口，戰于七岐江。我師失利退保三埠。於是柴棍復爲岳所據。夏四月平順節制尊室裕以和義道兵入援斬范彦於參良橋。岳恨和義之殺范彥也，凡淸人不問兵民商賈盡捕斬之投屍滿江。辰駕幸呂埠。僞都督學躡其後爲我將阮金品斬殺餘眾潰走。惠兵掩至，背水爲陣，我師郤。駕幸富國島。岳引回歸仁畱東山降將杜閑蟄，戶部伯缺姓守嘉定。秋八月掌奇郡公朱文接自富安入援。閑蟄等敗走。駕回嘉定。癸卯呂惠復寇芹篨泝流而上。文接兵潰。駕幸三埠。阮黃德殿後爲所獲。駕幸崑崙島。僞駙馬張文多率水兵奄至，會風雨晝晦，西船多蕩覆。御舟復回富國島。惠乃還歸仁，使文多守嘉定。甲辰世祖如暹以召會召霜兵至。賊望風奔。敗兵遂次于龍湖。文多告急。惠復引兵至，數戰不利，欲引還。有叛臣黎春覺敎惠悉以勁卒伏于涔江之𣒱蔑屬定祥設計誘之。暹兵乘勝直下美湫。惠水陸掩擊。暹兵大敗僅存殘卒數千由上路回。乙巳世祖復如暹，惠畱僞都尉鄧文眞守嘉定而還。初都城爲鄭兵所據，黄五福旣死以裴世達代鎭。世達還，又以范吳俅代爲鎭撫。岳久欲取之而未有其機。丙午吳俅使其屬阮孚如往西山覘虛寔。字如與阮有整素相善。有整問之，爲言可取狀。有整者黄五福門屬也。五福令使于岳。岳頗重之。後屬于黃素履素履，黄五福養子也。及素履爲三府驕兵所殺，整在乂安聞變，恐見逮，駭挈眷駕海投于岳，爲岳計畫言無不從。及字如來，整以其言進于岳。於是岳以惠節制水步諸軍，整爲右軍都督，其壻武文仕一作壬爲左軍都督，呂率水軍繼發。五月惠進克之，使呂守之而自率水兵直取北河，飛書回報語見惠傳。岳不悅，使人止之，則惠兵船已駕海矣。及聞惠克昇龍乃大驚，以其擁兵在外非片紙可召，乃率親兵五百人，亟赴富春増揀精銳倍道馳往。辰黎顯尊已晏駕，太孫黎維祁嗣是爲召統帝聞岳至，率百官郊迎。岳驅兵疾馳，使人致辭改日相見。次日召統帝親至岳所。岳拱立階上，使惠降階迎之。岳踞中坐。召統帝東內，惠西內坐召統帝從容慰謝，請割幾郡邑犒賞將士。岳答曰：本以鄭氏專制故爲此尊扶之舉。若鄭氏土地一寸不畱。至黎家土地一寸亦不敢取。惟願嗣皇奮發乾綱，保安宇內，世睦鄰交，此兩國之福也。岳之初至昇隆也，中外疑懼，或有勸召統帝上表乞降者。至是人情始安。畱旬日岳挈惠及將士南還，以海雲以外屬惠爲北平王，嘉定屬呂爲東定王，而自稱中央皇帝。岳旣得志，日肆淫暴殺阮樁，又淫惠妻。人皆醜之。北侵之役，鄭府貨寳一歸于惠，岳索之不與。惠欲倂廣南之地，岳亦不與，遂成仇隙。惠乃傳檄數岳之惡，至以豺狼狗彘目之。檄文有曰：“罪莫大於弑君，鳥可一朝輕率？諫不聽則易位，寔關萬世安危。”僞吏部胡仝所作也。岳見之大怒，遂治兵相攻。惠自恃勢大引兵直捣歸仁圍之數月。岳堅壁自守。惠築土山，架大礮，彈落城中大如斗。岳使人拾之，哭告于僞廟。岳將鄧文眞一名鎭自嘉定回援，至富安爲惠所擄。岳乃於城上呼惠語之曰：皮鍋煑肉，弟心何忍？相向慟哭，久之乃各解兵講和以板津爲界，廣義以南岳主之，升奠以北惠主之。惠幸臣陳文紀之計也。岳旣與惠有隙，自是內相備不暇南窺矣。丁未世祖自暹返斾進抵芹除海口。呂退守諒埠屬邊和。僞太保范文參守柴棍。我軍攻之不下，乃假作岳密書言參驕橫使呂設計殺之，而詭投參所。參大驚卽詐竪白旗率兵下諒埠。呂疑參已降，遂奔歸仁尋死。参後力届投降，復謀叛，坐誅。戊申冬，召統帝引清兵入據昇隆。惠稱帝大舉而北，黎主出奔，遂倂有安南之地語見惠傳。辰我世祖旣克嘉定，乘勝收復平順平康延慶，聲勢震薄。岳勢日窮蹙株守歸仁廣義富安而已。壬子秋惠死。子光纘襲僞位。岳聞惠死親率僚屬三百餘人與其妹往訃，至廣義界首爲惠屯將阻之。岳復回歸仁，獨遣其妹往。癸丑我兵圍逼歸仁城。岳遣子寳拒之，軍敗潰走。辰岳已得病馳書富春告急。纘遣僞太尉范公興，護駕院文訓，大司隸黎忠，大司馬吳文楚等率步兵萬七千，象八十匹，大統領鄧文眞率舟師三十餘艘分五道入援。我師解圍還。興等入歸仁城。岳以金銀各一盤犒師。興乃籍府庫收甲兵而據其城。岳憤恚嘔血死僭位十六年。纘封岳子寳為孝公，割符籬一縣爲食邑，號曰小朝。其母激之曰：開拓土宇皆汝父功也。今但食一縣與其受辱，母寧死。興尋以病回富春，僞侍中參議裴得宙太師裴得宣之子與阮文訓黎忠相繼畱守名爲輔寳，其寔陰制之也。寳旣爲纘削奪又爲忠等脅制，心甚不平。丁巳夏我世祖親董舟師入施耐海口，攻之不下遂進次廣南沱㶞汛，令人密諭寳曰：今我兵進取廣南，次取歸仁。爾欲雪爾父仇宜招集舊軍，俟兵臨城下殺黎忠以迎王師，帶罪立功在此一舉。毌以父罪及子見疑。我斷不殺降也。其圖之。秋我兵還嘉定。寳自得密諭陰有歸順之志。戊午忠聞少傅阮光耀與諸將不睦，乃自率部曲回富春，畱淵淸侯缺名輔寳。寳遂囚淸淵侯而據其城，使具都督段文葛院文紹據富安市，上表請降于我，且言昔者微子投周，張良歸漢，誠以天命有在也。乞大兵速來，願爲前驅。世祖納之命阮文誠等往接應。我師未至纘已發兵圍其城，擒寳歸，酖殺之。阮文惠，岳之弟也，聲如巨鐘，目閃閃若電光，狡黠，善鬬，人皆憚之。乙未襲破富安。岳表其功於黃五福，權授西山校前鋒將軍。及岳稱帝，拜龍驤將軍，四寇嘉定，臨陣必親先士卒，號令嚴明，部曲皆屬心焉。丙午岳使節制諸部襲范吳俅，遂長驅以北，由是勢日以大而不可遏。都城自爲鄭氏侵據派畱屯兵三千，更戍兵三萬，設大將副將，督視副督視各一。黃五福旣死，裴世達范吳俅相繼爲鎭撫，虐横貪擾糜爛極矣。范吳俅又怯懦多疑與副將黃廷體不協。岳惠久窺伺，至是知其可取，先遣術士以禍福惑俅，役將士設大齋壇日夜不息。惠步兵過海雲山。鄭守將黃義權戰死。水兵由海門入，兩道齊進。俅聞報自齋壇倉惶歸謀帥眾禦之。軍士久疲皆無戰心。惠密使有整以蠟書約廷體內應而僞達于俅。俅以體與整同出五福門下必不利於已，內懷疑懼，私計迎降以圖苟免。既而惠兵奄至，水步夾攻。俅使體出城迎戰。城臨江。惠舟師仰視，城脚高二丈餘，不能仰射。體發大礮沉一船。惠兵稍卻。忽江水暴漲，船遂逼城對射而縱步兵圍諸城門。體與其二子力戰斬殺數百人，藥彈俱盡，使人請于俅不許。體大怒欲八城先殺俅而後出戰，已見城上豎白旗矣。體復麾兵以短刀接戰殺數十人。二子皆沒于陣。體力屈亦自頸於象棚上。惠驅兵八城大肆殺戮。北兵在城中數萬人皆殱之。其奔出城外者民爭殺之。督視阮仲璫亦死於亂軍中。俅面縛降，送回歸仁殺之。惠旣克吳俅乘勝攻洞海。守將寧遜棄城遁。惠遂修理羅河舊界，欲畫以爲守。於是整言於惠曰：將軍一舉而定順化，威振北河。行師之道，一曰辰，二曰勢，三曰機。三者可乘，往無不勝。今北河將惰，卒驕。我乘大勝而取之，所謂兼弱，攻昧，取亂，侮亡。此辰與機不可失也。惠曰：北河人才最多豈可輕易？整曰：北河人才惟整一人。整去便爲空國。公請勿疑。惠笑曰：他人無可疑。疑或在君爾。整失色謝曰：整亦自舉其庸愚。甚言北河之無人才耳。惠復以好語慰之曰：數百年之國一旦攘而取之人之稱斯師也謂何？整曰：今北河有帝復有王乃古今極變之事。鄭氏名曰輔政，寔乃脅制。國人之不與者久矣，所不敢動者勢耳。將軍誠能以扶黎滅鄭爲名，天下莫不響應，此千載一會也。惠曰：卿言甚好，至如矯命何？整曰：春秋傳曰：矯小而功大，爲有功何矯之有？况將在外，君命有所不受，公豈不聞乎？惠素鷙悍得整言大喜，乃遣整先以舟師駕海，約至渭潢舉烽火爲信。惠以呂畱守，回書報岳而自統大隊兵船繼發。整過淸乂各遣游兵登陸張大聲勢，無敢拒之者。比至渭潢守將望風奔潰，收獲公粟百萬斛，遂舉火爲信。會南風大競，惠師船數百一辰駛進如飛，旗幟鮮明，猛氣百倍。淸乂閒父老望見嘆曰：“負蛇咬家鷄，整誠有罪，然亦曠世之舉也。”惠旣抵渭潢，昇隆大震。鄭楷遣鄭自權以步兵下山南，丁錫壤以舟師截嚕江作一字陣。辰潦水初平，惠夜以蒙衝戰船五艘先進逼嚕江而陣。壤兵爭射之寂然不動。比曉知是空船則藥彈已盡矣。惠兵船奄至乘風縱擊，火礮轟天，飛彈橫截古樹。自權軍先潰。壤退保邯江。山南鎭守杜世胤棄鎭走。朝市驚擾無不望風奔竄。老將黄馮基步兵次萬春湖，水師屯翠靄，惠連破之，鼓噪直抵西龍津。鄭楷戎服臨陣指麾諸軍。西師縱火噴筒衝陣而入。鄭師大潰。惠遂入城頓兵鄭府中，下令招安，辰六月二十六日也。鄭楷奔山西爲逆民賺送惠軍。楷途間自頸。惠撫其尸曰：可惜好男子。當初若早早迎降，當不失富貴，何苦自戕命？以王禮葬之。惠入城之日先遣人達于黎帝請以明日進謁。次日惠詣萬壽殿謁見。帝命扶起坐之別榻，温存慰勞。惠對曰：臣崛起西山久仰聖德，因以鄭氏淩逼，故天假手於臣一舉殄之。此陛下威德所致帝謙讓以爲皆惠之功。惠對曰：臣志在尊扶敢計功利？今日之事全是天意，卽如人眾船艘臣能驅之使來。至於潦水衰，南風競豈臣力所能辦？天命陛下一統寰宇，從今立紀，陳經，安內，寧外，臣亦受其賜矣。因指阮有整曰：此陛下之故臣也。臣得至此亦他之力。帝曰：整得至此亦令公成之。整頓首拜謝。從容賜茶而退。自是人情大安朝臣稍稍復集。整因言於惠曰：“將軍此來以尊扶爲名，宜以寔之。昨日私謁其事未白於天下。宜擇日朝見使一國共知方是正大之舉。”惠從之。秋七月初七日請黎帝設大朝于敬天殿。惠帥將士從端門入，行五拜三叩頭禮，自陳滅鄭之義，幷將軍民簿籍進呈垃聽處分。黎帝受之，頒一統詔書于大興門外。翌日封惠爲元帥翊正扶運威國公。惠拜受訖，私謂整曰：“我提數萬眾一擧而定北河，尺土寸民莫非我有。倘我稱帝稱王有何不可？所以讓而不居者厚黎家也。元帥國公之命於我何加？毋乃以空名籠罩我耶。”整知惠意不滿乃言於黎帝以少女玉忻公主妻之。辰黎帝已不豫。惠彊請設朝受賀。翌日黎帝大漸。玉忻請惠入問疾。惠曰：我遠來，國人尚未見信使我人侍萬一宮車晏駕，毋乃遺我以不白之疑耶？旣而黎帝崩。玉忻素不善嗣孫，陰以一二事短于惠。惠惑之，欲緩登極之禮。舉朝疑駭，諸尊室咸詆公主誤大事。公主懼歸請於惠以立嗣孫。惠許之。於是嗣孫維祁立是爲君統帝。成服日惠衰服立殿左。有執事一人竊笑。命推出斬之。及發引惠親送至河津而返。居無何，岳自西山至，畱旬日，惠從岳南歸詳見岳傳，至乂安謀據其地，聞羅山處士阮浹名，以書幣招之。浹至，授爲崇正書院院長。初惠謀南還不使有整知之，及至乂安，整復尾其後固請從。惠曰：“今鄭將黃馮基，丁錫壤未除，北河非君畱此不可。”因賜之黄金二十兩，白金二百兩，使與阮文睿守乂安，都督武招遠屯河中，武文仕屯洞海以爲犄角之勢，私囑睿等曰：“整本亡命投歸反復不可信。我初欲假手北人殺之，不意復逃死相隨，於義又不忍捨。乂安乃彼家貫，宜細察動靜而防備之。脫有變馳書以告。”遂引兵南還。整在乂安糾合鄕勇，陰有爭據乂安之志。會黎諸臣復立鄭縫爲晏都王。召統帝孤立召整自衞。整旣至，縫走。以功拜平章軍國重事大司徒，爵鵬忠公。開武成軍營。惠與岳有隙，睿岳舊將也陰貳于惠。整多以金幣厚結睿，約以謀去武招遠據乂安，修橫山壘，畫𤅷江爲界如前朝故事。睿亦以書復之。聲跡稍露，仕探知之，馳書吿變。辰惠方與岳連兵，不果行，乃使仕迅往乂安捕睿且察整意何。仕得命倍道疾馳，至河中則睿已從上道回歸仁了。乃點兵徵糧分屯要害貽書問整與睿通之故。整復書辨明。仕復以善言慰解使之安心。丁未召統帝遣黎維祅，平章事陳功燦東安安偉進士，給事中吳儒富川知止進士，齎書于惠請乂安之地。惠怒命錮于獄。吳文楚請殺之。辰惠與岳方治兵相攻，因語文紀曰：“蕭墙之變不可外聞。今北使在此歸之則漏國情，殺之則負不韙之名。”乃遣之歸而使都督武文月以舟師送至丹崖海外，漏其舟沉之。燦等俱死。旣而惠與岳講和而歸語其下曰：“阮整落魄窮丁，我爲他畫出眉目，今翺翔北河，號令一國，偃然以鄭帥自居，又欲謀爭乂安與我抗衡。此而不誅何以令眾耶？”命吳文楚潘文璘碩軍出乂安從仕節制。師至淸化鎭守黎遹退屯貞江之北。楚沿山行，潛渡漆馬江襲其後。遹軍潰爲楚所殺。整以屬將阮如泰爲統碩，寧遜參贊軍務，至珠梂聞遹死欲，依三疊山爲固，至澗水則仕軍已過三疊。泰迎戰不敵沒于陣。遜走匿民家免。整聞報，急遣其子有攸領五銃奇兵先行，至靑厥江築壘固守。辰天寒洌，軍士皆燒柴對燎。仕潛使人穿壘引銃視火處轟擊無不中者。攸兵驚亂潰走。整在平望聞報，星夜引兵回城，先挈妻子奔京北。召統帝倉卒不知所爲，亦率宮眷過河。薄暮仕入城，縱兵大掠，遣部將阮文和追整，及之戰于三層山。有攸力鬬死于陣。整馬仆爲所獲，送回昇龍。仕數其罪支解之。召統帝避居保祿山中。遂以黎崇讓公維𬓑監國。吳文楚不悅誣以反，惠殺之。仕岳女婿也。初惠雖使仕而心頗疑之，密語吳文楚潘文璘曰：“仕是行也握重兵擅大國事，變不可逆料。我所慮不在北河只在仕耳。汝等宜察之，譬之火然，撲於始燄則易爲力也。”及仕乘勝長驅如入虛邑，阮有整旣俘召統帝出居于外，京北則陳光珠，黄春秀，山南則际康等按地據守。黎之親屬維仲，維欖則起于淸化，維祇則起于定州，互相聲應。有嘉林璣舍人陳廷魁自稱黎詹事言於仕曰：“北河怨整雖深而思黎之心未釋，嗣君一去未卜回期。今有崇讓公黎維槿，先帝在辰己正位東宮，壬寅之變爲驕兵所廢。公能復之，掛一紙于大興門，不日之間文武畢集。天下之事運之如反掌耳。”仕頜之，使人迎維槿監國，居于勤政殿左偏，遍求黎諸臣亦無一人至者。京中呼曰監國吏目。楚言于仕曰：我看崇讓公面目如何軀策得人。自古天下亦非誰家私物，如可取則取之，何事倩一市奴監國作木偶主人？我久頓城中反爲他作流寓客兵耶？仕日
