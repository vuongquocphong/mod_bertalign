朝列大夫國子監司業兼史官修撰臣吳士連編。按黄帝時建萬國以交趾界於西南遠在百粤之表。堯命𦏁氏宅南交定南方交趾之地。禹别九州百粤爲楊州域交趾属焉。成周時始稱越裳氏越之名肇於此云。鴻龐氏紀。涇陽王。諱祿續神農氏之後也。壬戌元年。初炎帝神農氏三世孫帝明生帝宜既而南廵至五嶺接得鶩僊女生王。王聖智聰明帝明奇之欲使嗣位。王固讓其兄不敢奉命。帝明於是立帝宜爲嗣治北方封王爲涇陽王治南方號赤鬼國。王娶洞庭君女曰神龍生貉龍君。按唐紀涇陽時有牧羊父自謂洞庭君少女嫁涇川次子被黜寄書與柳毅奏洞庭君則涇川洞庭世爲婚姻有自來矣。貉龍君。諱崇䌫涇陽王之子也。君娶帝來女曰嫗姬生百男俗傳生百卵是爲百粤之祖。一日謂姬曰我是龍種爾是僊種水火相尅合併實難。乃與之相别分五十子從母歸山五十子從父居南居南作歸南海封其長爲䧺王嗣君位。史臣吴士連曰天地開肈之時有以氣化者盤古氏是也。有氣化然後有形化莫非陰陽二氣也。易曰天地絪緼萬物化醇男女媾精萬物化生。故有夫婦然後有父子有父子然後有君臣。然而聖賢之生必異乎常乃天所命。吞玄鳥卵而生商履巨人跡而興周皆紀其實然也。神農氏之後帝明得鶩僊女而生涇陽王是爲百粤始祖。王娶神龍女生貉龍君君娶帝來女而生育有百男之祥。此其所以能肇我越之基也歟。考之通鑑外紀帝來帝宜之子㨿此所載涇陽王帝宜之弟乃相爲婚姻蓋世尙鴻荒禮樂未著而然者歟。䧺王。貉龍君之子也缺諱都峯州今白鶴縣是也。雄王之立也建國號文郎國其國東夾南海西抵巴蜀北至洞庭湖南接胡孫國即占城國今廣南是也分國爲十五部曰交趾曰朱鳶曰武寧曰福祿曰越裳曰寧海曰陽泉曰陸海曰武定曰懷驩曰九真曰平文曰新興曰九德以臣属焉其曰文郎王所都也。置相曰貉候將曰貉將貉將後訛爲雄將。王子曰官郎王女曰媚娘。有司曰蒲政世世以父傳子曰父道。世主皆號雄王。時山麓之民見江河濮水皆聚魚鰕率相魚食爲蛟蛇所傷。王曰山蠻之種與水族實殊彼好同惡異故有此病。乃命人以墨跡畵水恠於身。自是蛟龍見之無咬傷之害。百粤文身之俗盖始此。雄王六世武寧部扶董鄕有富家翁生一南三歲餘飲食肥大不能言笑。適國内有警王命人求能却敵者。其日小兒忽能言告其母邀天使來曰願得一劍一馬君無憂也。王賜之劍馬小兒即躍馬揮劍而前官軍從後破賊于武寧山。脚賊自倒戈相攻死者甚󰕛餘黨羅拜呼天將即皆來降。小而躍馬騰空而去。王命開所居園宅立廟時祀焉。後李太祖封爲冲天神王其神祠在扶董鄕建初寺測。周成王時我越始聘于周稱越裳氏献白雉。周公曰政令不施君子不臣其人命作指南車送還本國。時屬季世王有女曰媚娘美而艷。蜀王聞之誥王求爲婚。王欲從之雄侯止之曰彼欲圖我以婚姻爲由耳。蜀王以是㗸怨。王欲求可配者謂群臣曰此女是僊種才德兼備者方可爲姻。時見二姻自外來拜見庭下求爲婚姻。王異而問之對曰一爲山精一爲水精皆在境内聞明王有聖女敢來請命。王曰我有一女𡸈得两賢乎。乃納來日能具聘禮先來即與。兩賢應諾拜謝而歸。明日山精將珍寶金銀山禽野獸等物來献。王如約嫁之。山精迎回傘圓高峯居之。水精亦將聘財後至恨悔不及遂興雲作雨激水漲溢率水族追之。王與山精張鐵鋼横截慈廉上流以扞之。水精從别江自莅仁入廣威山脚緣岸上喝江口出大江入陀江擊傘圓處處𮢶爲淵爲潭積水圖襲之。山精神化呼得蠻人編竹爲籬禦水以弩射之鱗介諸種中箭避走。終莫能犯也俗傳山精水精是後世讐每年大水常相攻云。傘圓乃我越巔山其靈應㝡爲顯驗。媚娘既嫁山精蜀王憤怒嘱其子孫必滅文郎而併其國。至孫蜀泮有勇畧乃攻取之。史臣吳士連曰雄王之世建侯立屏分國爲十五部。十五部之外各有長佐。而庶子以其次分治焉。其五十子從母歸山安知不如是耶。蓋母爲君長諸子各主一方也。若山精水精之事亦甚恠誕信書不如無書姑述其舊以傳疑焉。右鴻庞氏自涇陽王壬戌受封與帝宜同時傳至雄王季世當周赧王五十七年季卯終該二千六百二十二年。蜀紀。安陽王。姓蜀諱泮巴蜀人也在位五十年都封溪今古螺城是也。甲辰元年。周赧王五十八年。王既併文郎國改國號曰甌貉國。初王屢興兵攻雄王雄王兵強將勇王屢敗。雄王謂王曰我有神力蜀不畏乎遂廢武備而不修需酒食以爲樂。蜀軍逼近猶沉醉未醒乃吐血墮井薨其󰕛倒戈降蜀王。於是築城于越裳廣千丈盤旋如螺形故號螺城又名思龍城唐人呼曰崑崙城謂其城最高也。其城築畢旋崩王患之乃齋戒禱于天地山川神祇再興功築之。丙午三年東周君元年。春三月忽有神人到城門指城笑曰工築何時成乎。王接入殿上問之答曰待江使來。即辭去。後日早王出城門果見金龜從東浮江來稱江使能説人言談未來事。王甚喜以金盤盛之置盤殿上。問城崩之由金龜曰此本土山川精氣前王子附之爲國報仇隱於七耀山。山中有鬼是前代伶人死葬於此化爲鬼。山傍有舘舘主翁曰悟空者有一女并白鷄一隻是精之餘氣凣人往來至此夜宿必死鬼害之也。所以能嘯聚成群墮壞其城。若殺白鷄除此精氣則其城自爾完固矣。王將金龜就舘假爲宿泊人。舘主翁曰郎君即貴人也願速行勿留取禍。王笑曰死生有命鬼魅何能爲。乃留宿焉。夜聞鬼精從外來呼開門金歸叱之鬼不能入鷄鳴時󰕛鬼走散。金龜請王追躡之。至七耀山精氣收藏殆盡王還舘。明且舘主翁以爲王必死呼人就舘欲行收葬。見王欣笑語趍拜曰郎君安得若此必聖人也。王乞取白鷄殺而祭之。鷄殺女亦子。即令人掘山得古樂噐及其骸骨燒碎爲灰散之江河妖氣遂絶。自此築城不過半月而成。金龜辭歸。王感謝請曰荷君之恩其城以固如有外侮何以禦之。金歸乃脱其爪付王曰國家安危自有天數人亦防之倘見賊來用此靈爪爲弩機向賊發箭無憂也。王命臣臯魯或云皐通造神弩以爪爲機名曰靈光金爪神弩。唐高王平南詔兵還過武寧州夜夢異人稱高魯曰昔輔安陽王有却敵大功被貉侯譖去之没後天帝憫其無過命賜一條江山管領都統將軍征討寇賊及農時稼穡皆主之。今既從明公討平逆虜復至本部不告謝非禮也。庚辰三十七年秦始皇吕政二十六年。秦併六國稱皇帝。時我交趾慈廉人李翁仲身長二丈三尺少時往鄕邑供力役爲長官所笞遂入仕秦至司隷校尉。始皇得天下使將兵守臨洮聲振匈奴。及老歸田里卒。始皇以爲異鑄銅爲像置咸陽司馬門腹中容數十人潜摇動之匈奴以爲生校尉不敢犯。唐趙昌爲交州都護常夜夢與翁仲講春秋左氏傳因訪其故宅在焉立祠𦤶祭。迨高王破南詔常顯應助順高王重修祠宇雕木立像號李校尉其神祠在慈廉縣瑞香社。丁亥四十四年秦始皇三十三年。秦發諸道逋亡人贅壻賈人爲兵使校尉屠雎將樓船之士使史祿𮢶渠運糧深入嶺南略取陸糧地置桂林今廣西明貴縣是也南海即今廣東象郡即南安以任囂爲南海尉趙佗爲龍川令竜川南海属縣領謫徒兵五十萬人戍五嶺囂佗因謀侵我。贅壻男無財聘以身自質於妻家曰贅壻如人身之肬贅是餘剩之物。陸梁地嶺南人多處山陸間其性強梁故曰陸梁。辛卯四十八年秦始皇三十七年。冬十月秦始皇崩于沙丘。任囂趙佗帥師來侵。佗駐軍北江僊遊山與王戰。王以靈弩射之佗敗走。時囂將舟師在小江即都護府後訛爲東湖今東湖津犯土神染病歸。謂佗曰秦亡矣用計攻泮可以立國。佗知王有神弩不可敵退守武寧山通使講和。王喜乃分平江今東岸天德江是也以北佗治之以南王治之。佗遣子仲始入侍宿衛求婚王女媚珠。仲始誘媚珠竊觀靈弩潜毀其機易之託以北歸省親謂媚珠曰夫婦恩情不可將亡如兩國失和南北隔别我來到此如何得相見。媚珠曰妾有鵝毛錦褥常附於身到處拨毛置岐路以示之。仲始歸以告佗。癸巳五十年秦二世胡亥二年。任囂病且死謂佗曰聞陳勝等作亂民心爲之所附。此土僻遠吾恐群盗侵犯至此欲以絶道秦所開自備待諸侯變會。病甚曰番禺漢曰南城負山阻水東西各數千里頗有秦人相輔亦足見國興王爲一方之主也。郡中長吏無足與謀者故特召公告之。囂死佗即移檄告横浦陽山潢谿關曰盗兵且至急絶道聚兵自守。檄至州郡皆應之。於是盡殺秦所至長吏以其親黨代爲守。佗發兵攻王王不知弩機已失圍棊笑曰佗不畏吾神弩耶。佗軍逼近王舉弩已折矣。尋走敗坐媚珠於馬上與王南奔。仲始認鵝毛追之。王至海濱途窮無舟楫連呼金龜速來救我。金龜湧出水上叱曰乘馬後者是賊也盍殺之。王拨劍欲斬媚珠媚珠祝曰忠信一節爲人所詐願化爲珠玉雪此讐耻。王竟斬之血流水上蛤蚌含入心化成明珠。王持七寸文犀入海去今辟水犀也世傳演州高舍社夜山是其處。仲始追及之見媚珠以死慟哭抱其尸歸葬螺城化爲玉石。仲始懷惜媚珠還於粧浴處悲想不自勝竟投身井底死。後人得東海明珠以井水洗之色愈光瑩。史臣吳士連曰金龜之説信乎有莘降神石能言容或有之。蓋神於人而行詫物以言也。國之將興神明降之以監其德將亡神亦降之以觀其惡。故有待神以興亦有以亡。安陽王興功築城之役有不節民力故神託金龜告之非怨讟動乎民而能然耶猶似之也。及其憂後患而要請於神則私意起矣。其脱靈爪付之謂是以却其禍之萌乎。如神有賜虢土田之命而虢隨以亡也。厥後果然。何莫非依人而行也。如無要請之言但循理而行安知國祚之不長久乎。至於媚珠鵝毛表道之事未必有也。如或有之僅一見焉可也後趙越王女再模倣言之何耶。蓋編史者以蜀趙亡國之由皆出於女壻故因一事而两言之歟。然則鬼能𮥠城亦信乎。此除其妖無所附而止。至於史記安陽王敗亡因神弩易機趙越王敗亡因兜鍪失爪乃假辞以神其物爾。若夫固國禦戒自有其道得道者多助而興失道者寡助而亡非爲此也。右安陽王起甲辰終癸巳凣五十年。