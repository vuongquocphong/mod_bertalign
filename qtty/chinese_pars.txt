第一篇君道漢書云:自成康以來幾且千歲欲為治者甚眾然而太平不復興者何也以其舍法度而任私意奢侈行而仁義廢也。魏志云:夫物速成則疾亡晚就則善終朝華之草夕而零落松柏之茂隆寒不衰是以大雅君子惡速成。史記云:夫榮公好專利而不知大難夫利百物之所生也天地之所載也而有專之其害多矣天地百物皆將取焉何可專也所怒甚多而不備大難以是教王王其能久乎。老子云:五色令人目盲五音令人耳聾五味令人口爽馳騁田獵令人心發狂難得之貨令人行妨。尚書云:訓有之內作色荒外作禽荒甘酒嗜音峻宇雕牆有一于此未或弗亡。文子云:亂國之主務於廣地而不務於仁義務於高位而不務於道德是舍其所以存而造其所以亡也。體論云:人主之大患莫大乎好名人主好名則群臣知所要矣。
漢書云:古之人曰一夫不耕或受之飢一女不織或受之寒生之有時而用之無度則物力必屈古之治天下至纖至悉也故其蓄積足恃。政要論云:修身治國也要莫大於節欲傳曰欲不可縱歷觀有家有國其得之也莫不階於儉約其失之也莫不由於奢侈儉者節欲奢者放情放情者危節欲者安。抱朴子云:禁令不明而嚴刑以靜亂廟筭不精而窮兵以侵隣猶釤禾以計蝗蟲伐木以殺蛣蝎減食以中蚤蝨撤舍以逐雀鼠也。漢書云:夫聖人以天下為度者也不以己私怒傷天下之功。論語云:子曰我三人行必得我師焉擇其善者而從之其不善者而改之。論語云:子曰過而不改是謂過矣。論語云:子貢曰君子之過也如日月之食焉過也人皆見之更也人皆仰之。漢書云:古者聖王之制史在前書過失工誦箴諫庶人謗於道商旅議於市然後君得聞其過失也聞其過失而改之見義而從之所以永有天下也。
鬻子云:大忌知身之惡而不改也以賊其身乃喪其軀有行如此之謂大忌也。中論云:先民有言人之所難者二樂知其惡者難以惡告人者難。孝經云:子曰愛親者不敢惡於人敬親者不敢慢於人愛敬盡於事親而德教加於百姓形于四海蓋天子之孝也呂刑云一人有慶兆民賴之。孔子家語云:昔三代明王之必敬妻子也蓋有道焉妻也者親之主也子也者親之後也敢不敬與是故君子無不敬也敬也者敬身為大身也者親之支也敢不敬與不敬其身是傷其親傷其親是傷其本也傷其本則支從而亡三者百姓之象也言百姓之所法而行身以及身子以及子妃以及妃君修此三者則大化愾於天下。後漢書云:帝王之於親戚愛雖隆必示之以威體雖貴必禁之以度。昌言云:所貴於善者以其有禮儀也所賤於惡者以其有罪過也今以所貴者教民以所賤者教親不亦悖乎。傅子云:立德之本莫尚乎正心心正而後身正身正而後左右正左右正而後朝廷正朝廷正而後國家正國家正而後天下正。論語云:曾子曰吾日三省吾身為人謀而不忠乎與朋友交而不信乎傳不習乎。
史記云:天子無戲言言則史書之禮成之樂歌之。論語云:子曰躬自厚而薄責於人則遠怨矣。六韜云:君不肖則國危而民亂君賢聖則國家安而天下治禍福在君不在天時。論語云:朕躬有罪無以萬方萬方有罪罪在朕躬。管子云:故明王有過則反之於身有善則歸之於民有過而反之身則身懼有善而歸之民則民喜往喜民來懼身此明王之所以治民也。政要論云:傳曰禹湯罪己其興也勃焉桀紂罪人其亡也忽焉由是言之長民治國之本在身。孟子云:孟子告齊宣王曰君之視臣如手足則臣之視君如腹心君之視臣如犬馬則臣之視君如國人君之視臣如土芥則臣之視君如寇讎。晏子云:景公問晏子曰富民安眾難乎對曰易節欲則民富中聽則民安行此兩者而已矣。
說苑云:明主者有三懼一曰處尊位而恐不聞其過二曰得意而恐驕三曰聞天下之至言而恐不能行。後漢書云:昔成湯遭旱以六事自責曰政不節耶使民疾耶宮室榮耶女謁盛耶苞苴行耶讒夫昌耶。論語云:曾子曰上失其道民散久矣如得其情則哀矜而勿喜。孔子家語云:上失其道而殺其下非理也不教以孝而聽其獄是殺不辜也。申鑒云:致治之術先屏四患乃崇五政一曰偽二曰私三曰放四曰奢偽亂俗私壞法放越軌奢敗制四者不除則政無由行矣俗亂則道荒雖天地不得保其性矣法壞則世傾雖人主不得守其度矣越軌則禮亡雖聖人不得全其行矣制敗則欲肆雖四表不能充其求矣是謂四患興農桑以養其生審好惡以正其俗宣文教以章其化立武備以秉其威明賞罰以統其法是謂五政。說苑云:無常安之國無恒治之民得賢者則安昌失之者則危亡自古及今未有不然者也。魏志云:書曰有不世之君必能用不世之臣用不世之臣必能立不世之功。禮記云:子曰大臣不可以不敬也是民之表也邇臣不可以不慎也是民之道也。
漢書云:文王好仁故仁興得士而敬之則士用用之有禮儀故不致其愛敬則不能盡其心則不能盡其力則不能成其功故古之賢君於其臣也尊其爵祿而親之疾則臨視之無數死則弔哭之為之服錫衰而三臨其喪未斂不飲酒食肉未葬不舉樂當宗廟之祭而死為之廢樂故古之君人者於其臣也可謂盡禮矣故臣下莫敢不竭力盡死以報其上。史記云:周公戒伯禽曰我文王之子武王之弟成王之叔父我於天下亦不賤矣然我一沐三捉髪一飯三吐哺起以待士猶恐失天下之賢人子之魯慎無以國驕人。申鑒云:惟恤十難以任賢能一曰不知二曰不求三曰不任四曰不終五曰以小怨棄大德六曰以小過黜大功七曰以小短掩大美八曰以干訐傷忠正九曰以邪說亂正度十曰以讒嫉廢賢能是謂十難十難不除則賢臣不用賢臣不用則國非其國也。六韜云:文王問太公曰君務舉賢而不獲其功世亂愈甚以致危亡者何也太公曰舉賢而不用是有舉賢之名也無得賢之實也文王曰其失安在太公曰其失在好用世俗之所譽不得其真賢。新序云:為人君而侮其臣者智者不為謀辨者不為使勇者不為鬥智者不為謀則社稷危辨者不為使則使不通勇者不為鬥則邊境侵。潛夫論云:國之所以治者君明也其所以亂者君闇也君之所以明者兼聽也其所以闇者偏信也是故人君通必兼聽則聖日廣矣庸說偏信則愚日甚矣。後漢書云:臣聞人君莫不好忠正而惡讒諛然而歷世之患莫不以忠正得罪讒諛蒙倖者蓋聽忠難從諛易也。傅子云:明主患諛己者眾而無由聞失也故開敢諫之路納逆己之言茍所言出於忠誠雖事不盡是猶歡然之
潛夫論云:舜曰予違汝弼汝無面從退有後言故治國之道勸之使諫宣之使言然後君明察而治情通矣。吳志云:興國之君樂聞其過荒亂之主樂聞其譽聞其過者過日消而福臻聞其譽者譽日損而禍至。漢書云:折直士之節結諫臣之舌群臣皆知其非然不敢爭天下以言為戒最國家之大患也。孔子家語云:孔子曰藥酒苦於口而利於病忠言逆於耳而利於行湯武以諤諤而昌桀紂以唯唯而亡。傅子云:聞言未審而以定善惡則是非有錯而飾辯巧言之流起矣。劉廙政論云:夫人主莫不愛愛己而莫知愛己者之不足愛也故惑小臣之佞而不能廢也忘違己之益己而不能用也。老子云:金玉滿堂莫之能守富貴而驕還自遺咎功成名遂身退天之道也。體論云:夫聽察者乃存亡之門戶安危之機要也若人主聽察不博偏受所信則謀有漏不盡良策若博其觀聽納受無方考察不精則數有所亂矣。
潛夫論云:孔子曰眾好之必察焉眾惡之必察焉故聖人之施舍也不必任眾亦不必專己必察彼己之謂而度之以義故舉無遺失而功無廢滅也。中論云:人君之大患也莫大乎詳於小事而略於大道察於近物而暗於遠數自古及今未有如此而不亡也。晏子云:景公問晏子曰古者離散其民而隕失其國者其常行何如對曰國貧而好大智薄而好專尚讒諛而賤賢人樂簡慢而輕百姓國無常法民無經紀好辯以為智刻民以為忠流湎而忘國好兵而忘民肅於罪誅而慢於慶賞樂人之哀利人之害德不足以懷人政不足以匡民賞不足以勸善刑不足以防非此亡國之行也今民聞公令如寇讎此古之離其民隕其國常行也。淮南子云:聖人守其所以有不求其所未得求其所未得則所有者亡矣修其所有則所欲者至矣。吳志云:絕無益之欲以奉德義之塗棄不急之務以修功業之基其於名行豈不善哉。韓詩外傳云:福生於無為而患生於多欲故知足然後富從之德宜君人然後貴從之故貴爵而賤德者雖為天子不貴矣貪物而不知止者雖有天下不富矣。淮南子云:有以欲多亡者未有以無欲危者也有以欲治而亂者未有以守常失者也。晉書云:三代之興無不抑損情欲三季之衰無不肆其侈靡。
淮南子云:日月欲明浮雲蓋之河水欲清沙石穢之人性欲平嗜欲害之夫縱欲而失性動未嘗正也以治身則失以治國則敗。吳越春秋云:天下之愚莫過於斯知貪前之利不睹其後之患也。淮南子云:今人之所以犯囹圄之罪而陷於刑戮之患者由嗜欲無厭不修度量之故也。後漢書云:夫物暴長者必夭折功卒成者必亟壞。晉書云:儉德之恭也侈惡之大也。傅子云:古言非典義學士不以經心事非田桑農夫不以亂業器非時用工人不以措手物非世資商賈不以適市士思其訓農思其務工思其用賈思其常是以上用足而下不匱。周易云:損君子以懲忿窒欲。傅子云:秦始皇之無道豈不甚哉視殺人如殺狗彘狗彘仁人用之猶有節始皇之殺人觸情而已其不以道如是而李斯又深刑峻法隨其指而妄殺人秦不二世而滅李斯無遺類。
論語云:子曰見賢思齊焉見不賢而內自省也。曾子云:太上樂善其次安之其下亦能自強也。周易云:益君子以見善則遷有過則改矣。左傳云:人誰能無過過而能改善莫大焉。曾子云:太上不生惡其次生而能夙絕之其下復而能改。論語云:子曰君子不重則不威學則不固主忠信無友不如己者過則勿憚改。毛詩云:刑于寡妻至于兄弟以御于家邦。禮記云:君之於世子也親則父也尊則君也有父之親有君之尊然後兼天下而有之。
魏志云:傳曰周之同盟異姓為後誠骨肉之恩爽而不離親親之義寔在敦固未有義而後其君仁而遺其親者也。論語云:君子篤於親則民興於仁故舊不遺則民不偷。漢書云:孔子曰人能弘道非道弘人也故治亂廢興在於己非天降命不可得反也。論語云:子路問君子子曰修己以敬曰如斯而已乎曰修己以安百姓修己以安百姓堯舜其猶病諸。淮南子云:主者國之心也心治則百節皆安心擾則百節皆亂。傅子云:故天下不正修之國家國家不正修之朝廷朝廷不正修之左右左右不正修之身身不正修之心所修彌近而所濟彌遠禹湯罪己其興也勃焉正心之謂也。傅子云:唯不推心以況人故視用人如用草芥使用人如用己惡有不得其性者乎古之達治者知心為萬事主動而無節則亂故先正其心其心正於內而後動靜不妄以率先天下而後天下履正而咸保其性也斯遠乎哉求之心而已矣。禮記云:故上老老而民興孝上張張而民興悌上恤孤而民不背所惡於上無以使下所惡於下毋以事上。
禮記云:堯舜率天下以仁而民從之桀紂率天下以暴而民從之。左傳云:夫上之所為民之歸也上所不為而民或為之是以加刑罰焉而莫敢不懲若上之所為而民亦為之乃其所也又可禁乎。鹽鐵論云:孔子曰人而不仁疾之以甚亂也故民亂反之政政亂反之身身正而天下定是以君子嘉善而矜不能恩及刑人德潤窮夫施惠悅爾行刑不樂也。政要論云:是以天萬物之覆君萬物之燾也懷生之類有不浸潤於澤者天以為負員首之民有不霑濡於惠者君以為恥。周易云:象曰山上有水蹇君子以反身修德彖曰蹇難也險在前也見險而能止智矣哉。左傳云:修己而不責人則免於難。新序云:仁人也者國之寶也智士也者國之器也博通之士也者國之尊也故國有仁人則群臣不爭國有智士則無四鄰諸侯之患國有博通之士則人主尊。孫卿子云:尊聖者王貴賢者霸敬賢者存嫚賢者亡古今一也。
左傳云:夫善人在上則國無幸民諺曰民之多幸國之不幸是無善人之謂也。左傳云:無善人則國從之詩曰人之云亡邦國殄瘁無善人之謂也故夏書曰與其殺不辜寧失不經懼失善也新序云:故王者勞於求賢逸於得人舜舉眾賢在位垂衣裳恭己無為而天下治。尸子云:古者明王之求賢也不避遠近不論貴賤卑爵以下賢輕身以先士。六韜云:今君之位尊矣待天下之賢士勿臣而友之則君以得天下矣。說苑云:周公攝天子位七年布衣之士執贄而所師見者十人所友見者十二人窮巷白屋所先見者四十九人進善者百人教士者千人官朝者萬人當此之時誠使周公驕而且吝則天下賢士至者寡矣。政要論云:為人君之務在於決壅決壅之務在於進下進下之道在於博聽博聽之義無貴賤同異隸豎牧圉皆得達焉。呂氏春秋云:欲知平直則必準繩欲知方圓則必規矩人主欲自知則必直士。
傅子云:古之賢君樂聞其過故直言得至以補其闕。潛夫論云:明君蒞眾務下之言以昭外也敬納卑賤以誘賢也其無拒言未必言者之盡用也乃懼拒無用而讓有用也。後漢書云:仁君廣山藪之大納切直之謀。後漢書云:今群臣皆以邕為戒上畏不測之難下懼劍客之害臣知朝廷不復得聞忠言矣夫立言無顯過之咎用鏡無見玼之尤如惡立言以記過則不當學也不欲明鏡之見玼則不當照也願陛下詳思臣言不以記過見玼為責。傅子云:能容直臣則上之失不害於下而民之所患上聞矣。魏志云:君明則臣直古之聖王恐不聞其過故有敢諫之鼓。後漢書云:堯舜之世諫鼓謗木立之於朝殷周哲王小人怨詈則洗目改聽所以達聰明開不諱博採負薪盡極下情也。鬻子云:禹之治天下也以五聲聽門懸鐘鼓鐸磬而置鞀以待四海之士為銘於筍簴曰教寡人以道者擊鼓教寡人以義者擊鐘教寡人以事者振鐸告寡人以憂者擊磬語寡人以訟獄者揮鞀此之謂五聲是以禹嘗據一饋而七起日中而不暇飽食曰吾不恐四海之士留於道路吾恐其留吾門廷也是以四海之士皆至是以禹朝廷間可以羅雀者。
漢書云:昔高祖納善若不及從諫若轉圜。傅子云:通直言之塗引而致之非為名也以為直言不聞則己之耳目塞耳目塞於內諛者順之於外此三季所以至亡而不自知也。鹽鐵論云:扁鵲不能治不受鍼藥之疾賢聖不能正不食善言之君故桀有關龍逢而夏亡紂有三仁而商滅故不患無夷吾由余之論患無桓穆之聽耳。魏志云:是故為人君者所與遊必擇正人所觀覽必察正象放鄭聲而弗聽遠佞人而弗近然後邪心不生而正道可弘也。申鑒云:或問天子守在四夷有諸曰此外守也天子之內守在身曰何謂也曰至尊者其攻之者眾焉故便辟御侍攻人主而奪其財近幸妻妾攻人主而奪其寵逸遊伎藝攻人主而奪其志左右小臣攻人主而奪其行不令之臣攻人主而奪其事是謂內寇。袁子正書云:奸臣因以似象之言而為之容說人主不能別也是而悅之惑亂其心舉動日繆而常自以為得道此有國之常患也夫佞邪之言柔順而有文忠正之言簡直而多逆。抱朴子云:諂媚小人歡笑以贊善面從之徒拊節以稱功益使惑者不覺其非自謂有端晏之捷過人之辨而不寤斯乃招患之旌。魏志云:昔李斯教秦二世曰為人主而不恣睢命之曰天下桎梏二世用之秦國以覆斯亦滅族。
漢書云:用賢人而行善政如或譖之則賢人退而善政還。時務論云:天下之國莫不皆有忠臣謀士也或喪師敗軍危身亡國者誠在人主之聽不精不審。後漢書云:夫讒人似實巧言如簧使聽之者惑視之者昏夫吉凶之效在乎識善成敗之機在於察言。傅子云:凡有血氣茍不相順皆有爭心隱而難分微而害深者莫甚於言矣君人者將和眾定民而殊其善惡以通天下之志者也聞言不可不審也。淮南子云:不用之法聖主不行不驗之言明主不聽也。三略云:主察異言乃覩其萌主聘儒賢奸雄乃遁主任舊齒萬事乃理主聘巖穴士乃得實。說苑云:齊侯問於晏子曰為政何患對曰患善惡之不分公曰何以察之對曰審擇左右左右善則百僚各獲其所宜而善惡分矣孔子聞之曰此言信矣善進則不善無入矣不善進則善亦無由入矣。韓詩外傳云:眾人之唯唯不若直士之愕愕。
袁子正書云:人主莫不欲得賢而用之而所用者不免于不肖莫不欲得奸而除之而所除者不免於罰賢若是者賞罰之不當任使之所由也人主之所賞非謂其不可賞也必以為當矣人主之所罪非以為不可罰也必以為信矣智不能見是非之理明不能查侵潤之言所任者不必智所用著不必忠故有賞賢罰暴之名而有戮能養奸之實此天下之大患也。漢書云:洪範曰天子作民父母為天下王聖人取類以正名而謂君為父母明仁愛德讓王道之本也。文子云:聖人之從事也所由異路而同歸其存亡定傾若一志不忘乎欲利人也聖人之心日夜不忘乎欲利人其澤之所及亦遠也。賈子云:道也者福之本也祥也者福之榮也無道者必禍之本不祥者必失福之榮矣故行而不緣道者其言也必不顧義矣故紂自謂天王也而桀自謂天子也已滅之後民以罵也以此觀之則位不足以為尊而號不足以為榮矣故君子之貴也士民貴之故謂之貴故君子之富也士民樂之故謂之富故君子之貴也與民以福故士民貴之故君子之富也與民以財故士民樂之。淮南子云:武王克殷發鉅橋之粟散鹿臺之錢封比干之墓解箕子之囚無故無新唯賢之親用非其有使非其人晏然若其故有之由此觀之則聖人之志大矣。老子云:罪莫大於可欲禍莫大於不知足咎莫大於欲得故知足之足常足矣。淮南子云:今夫溜水足以溢壺榼而江河不能實漏卮故人心猶此也自當以道術度量食充虛衣禦寒則足以養七尺之形矣若無道術度量則萬乘之勢不足以為尊天下之富不足以為樂矣。文子云:目悅五色口欲滋味耳淫五聲七竅交爭以害一性日引邪欲竭其天和身且不能治奈天下何。
國語云:夫美也者上下外內小大遠邇皆無害焉故曰美也若於目觀則美財用則匱是聚民利以自封而瘠民也胡美之為夫君國者將民之與處民實瘠君安的肥。傅子云:天下之害莫甚於女飾上之人不節其耳目之欲殫生民之巧以極天下之變一首之飾盈千金之價婢妾之服兼四海之珍縱欲者無窮用力者有盡用有盡之力逞無窮之欲此漢靈之所以失其民也上欲無節眾下肆情淫奓並興而百姓受其殃毒矣。韓詩外傳云:齊景公使使於楚楚王與之上九重之臺顧使者曰齊亦有臺若此者乎使者曰吾君有治位之堂土階三尺茅茨不剪采桷不斲猶以為為之者勞居之者泰吾君惡有若此者乎於是楚王怉如也。新語云:聖人卑宮室而高道德惡衣服而勤仁義不損其行以好其容不虧其德以飾其身國不興不事之功家不藏不用之器。論語云:子曰禹吾無間然矣菲飲食而致孝乎鬼神惡衣服而致美于黻冕卑宮室而盡力溝洫禹吾無間然矣。尚書云:爾無忿疾于頑無求備于一人。韓子云:上無忿怒之志下無伏怨之患故長利積大功立名成於前德垂於後治之至也。政要論云:臣有辭拙而意工言逆而事順可不恕之以直乎臣有樸騃而辭訥外疏而內敏可不恕之以質乎臣有犯難以為士離謗以為國可不恕之以忠乎臣有守正以逆眾意執法而違私志可不恕之公乎臣有不曲己以求不耦世以取容可不恕之以貞乎臣有從側陋而進顯言由卑賤而陳國事可不恕之以難乎臣有孤特而執節分立而見毀可不恕之以勁乎此七恕者所以進善接下之理也。
毛詩云:無田甫田維莠驕驕無思遠人勞心忉忉。論語云:孔子曰見善如不及見不善如探湯。孟子云:孟子曰子路人告之以其過則喜禹聞善言則拜大舜又甚焉善與人同舍己從人樂取於人以為善自耕稼陶漁以至為帝無非取於人者取諸人以為善是與人為善也故君子莫大乎與人為善。周易云:象洊雷震君子以恐懼修省。周易云:子曰顏氏之子其殆庶幾乎有不善未嘗不知知之未嘗復行也易曰不遠復無祇悔元吉。中論云:才敏過人未足貴也博辨過人未足貴也勇決過人未足貴也君子之所貴者遷善懼其不及改惡恐其有餘。中論云:夫聞過而不改謂之喪心思過而不改謂之失體失體喪心之人禍亂之所及也君。子舍魏志云:易曰家道正而天下定由內及外先王之令典也。
尚書云:立愛惟親立敬惟長始于家邦終于四海。禮記云:是故人道親親親親故尊祖尊祖故敬宗敬宗故收族收族故宗廟嚴宗廟嚴故重社稷重社稷故愛百姓愛百姓故刑罰中刑罰中故庶民安庶民安故財用足財用足故百志成百志成故禮俗刑禮俗刑然後樂詩云不顯不承無斁於人斯此之謂也。漢書云:夏為天子十有餘世殷為天子二十餘世周為天子三十餘世秦為天子二世而亡人性不甚相遠也何三代之君有道之長而秦無道之暴也其故可知也古之王者太子迺生固舉以禮使士負之有司齊肅端冕見于天也過闕則下過廟則趍孝子之道也故自為赤子而教固已行矣。禮記云:凡三王教世子必以禮樂樂所以脩內也禮所以修外也禮樂交錯於中發形於外。左傳云:石碏諫曰臣聞愛子教之以義方弗納于邪驕奢淫泆所自邪也四者之來寵祿過也。魏志云:袞病困令世子曰汝幼少未聞義方早為人君但知樂不知苦必將以驕奢為失也接大臣務以禮雖非大臣老者猶宜答拜事兄以敬恤弟以慈兄弟有不良之行當造膝諫之諫之不從流涕喻之喻之不改乃白其母若猶不改當以奏聞並辭國土與其守寵罹禍不若貧賤全身也此亦謂大罪惡耳其微過細愆故當奄覆之嗟乎小子慎脩乃身奉聖朝以忠貞事太妃以孝敬閨闈之內奉令於太妃閫閾之外受教於沛王無怠乃心以慰余靈。毛詩云:關關雎鳩在河之洲窈窕淑女君子好仇。政要論云:吳阪之馬庸夫統銜則為弊乘伯樂執轡即為良驥非馬更異教民亦然也故遇禹湯則為良民遭桀紂則為凶頑治使然也故善治國者不尤斯民而罪諸己不責諸下而求諸身。
賈子云:君能為善則吏必能為善矣吏能為善則民必能為善矣故民之不善吏之罪也吏之不善君之過也嗚呼戒之戒之。孔子家語云:愛人者則人愛之惡人者則人惡之知得之己者則知得之人所謂不出環堵之室而知天下者知反己之謂也。傅子云:古之大君子修身治人先正其心自得而已矣能自得則無不得矣茍自失則無不失矣無不得者治天下有餘故否則保身居正終年不失其和達則兼善天下物無不得其所無不失者營妻子不足故否則是己非人而禍逮乎其身達則縱情用物而殃及乎天下。韓詩外傳云:原天命治心術理好惡適情性而治道畢矣原天命則不惑禍福不惑禍福則動靜脩理矣治心術則不妄喜怒不妄喜怒則賞罰不阿矣理好惡則不貪無用不貪無用則不以物害性矣適情性則欲不過節欲不過節則養性知足矣四者不求於外不假於人反諸己而已。漢書云:傳曰審好惡理情性而王道畢矣能盡其性然後能盡人物之性能盡人物之性可以贊天地之化治性之道必審己之所有餘而強其所不足蓋聰明疏通者戒於大察寡聞少見者戒於雍蔽勇猛剛強者戒於大暴仁愛溫良者戒於無斷湛靜安舒者戒於後時廣心浩大者戒於遺忘必審己之所當戒而齊之以義然後中和之化應而巧偽之徒不敢比周而望進。尸子云:孔子曰君子者盂也民者水也盂方則水方盂圓則水圓上何好而民不從。淮南子云:上求材臣殘木上求魚臣乾谷上求楫而下致船上言若下言若綸上有一善下有二譽上有三衰下有九殺。墨子云:古者聖王之為政列德而尚賢雖在農與工肆之人有能則舉之高與之爵重與之祿任之以事非為賢賜也欲其事之成故當以德就列以官服事以勞受賞量功而分祿故官無常貴而民無恒賤有能則舉之無能則下之舉公義避私怨故得士得士則謀不困體不勞名立而功成美章而惡不生故尚賢者政之本也。
魏志云:語曰世有亂人而無亂法若使法可專任則唐虞可不須稷契之佐殷周無貴伊呂之輔矣。尸子云:凡治之道莫如因智智之道莫如因賢譬之猶相馬而借伯樂也相玉而借猗頓也亦必不過矣。呂氏春秋云:絕江者託於船致遠者託於驥霸王者託於賢。韓詩外傳云:夫鳥獸魚猶知假而況萬乘之主乎而獨不知比假天下之英雄俊士與之為伍則豈不痛哉故曰以明扶明則升于天以明扶闇則歸其人兩瞽相扶不觸牆木不陷井阱則其幸也。管子云:聞賢而不舉殆也聞善而不索殆也見能而不使殆也親仁而不固殆也同謀而不離殆也。中論云:孫子曰人主之患不在於言不用賢而在於誠不用賢言用賢者口也卻賢者行也口行反而欲賢者之進不肖之退不亦難乎善哉言也。鶡冠子云:帝者與師處王者與交處亡主與役處。後漢書云:師臣者帝賓臣者霸故武王以大公為師齊桓以夷吾為仲父。
三略云:治國安家得人者也亡國破家失人者也是以明君賢臣屈己而申人。漢書云:賢人在上位則引其類而聚之朝在下位則思與其類俱進故湯用伊尹不仁者遠而眾賢至類相致也。尸子云:鄭簡公謂子產曰飲酒之不樂鐘鼓之不鳴寡人之任也國家之不入朝廷之不治與諸侯交之不得志子之任也子產治鄭國無盜賊道無餓人孔子曰若鄭簡公之好樂雖抱鐘而朝可也夫用賢身樂而名附事少而功多國治而能逸。呂氏春秋云:至忠逆於耳倒於心非賢主其孰能聽之故賢主之所說不肖主之所誅也今有樹於此而欲其美也人時灌之則惡之而日伐其根則必無活樹矣夫惡聞忠言自伐之精者也。淮南子云:夫明主之聽於群臣其計可用也不羞其位其言可行也不責其辯闇主則不然信所愛習親近者雖邪枉不正不能見也疏遠卑賤者雖竭力盡忠不能知也有言者窮之以辭有諫者誅之以罪如此而欲炤海內存萬方是猶塞耳而聽清濁掩目而視青黃也其離聰明亦遠矣。漢書云:明主垂寬容之聽崇諫爭之官廣開忠直之路不罪狂狷之言然後百僚在位竭忠盡謀不懼後患朝廷無諂諛之士元首無失道之愆。史記云:防民之口甚於防水水壅而潰傷人必多民亦如之是故為水者決之使導為民者宣之使言故民之有口猶土之有山川也財用於是乎出猶其有原隰衍沃也衣食於是乎生口之宣言也善敗於是乎興夫民慮之心而宣之口成而行之若壅其口其與能幾何。史記云:湯曰予有言人視水視形視民知治不伊尹曰明哉言能聽道乃進君國子民為善者在王官勉哉勉哉。
左傳云:夫子語我九言曰無始亂無怙富無恃寵無違同無敖禮無驕能無復怒無謀非德無犯非義。周易云:否彖曰天地不交而萬物不通上下不交而天下無邦也內陰而外陽內柔而外剛內小人而外君子小人道長君子道消也。尚書云:僕臣正厥后克正僕臣諛厥后自聖后德惟臣弗德惟臣爾無昵于憸人充耳目之官迪上以非先王之典。後漢書云:臣聞天下之禍不由於外皆興於內是故虞舜升朝先除四凶然後用十六相明惡人不去則善人無由進也。管子云:方正之臣得用則姦邪之臣困傷矣是方正之與姦邪不兩進之勢也姦邪之在主之側者不能勿惡之惟惡之則必侯主間而日夜危之人主弗察而用其言則忠臣無罪而困死姦臣無功而富貴故曰忠臣死於非罪而邪臣起於非功。尹文子云:世俗之人聞譽則悅聞毀則戚此眾人之大情有同己則喜異己則怒此人之大情故佞人善為譽者也善順從者也人言是亦是之人言非亦非之從人之所愛隨人之所憎故明君雖能納正直未必親正直雖能遠佞人未必疏佞人故舜禹者以能不用佞人亦未必憎佞人語曰佞辨惑物舜禹不能得憎不可不察乎。傅子云:或問佞孰為大傅子曰行足以服俗辨足以惑眾言必稱乎仁義隱其惡心而不可卒見伺主之欲微合之得其志敢以非道陷善人稱之有術飾之有利非聖人不能別此大佞也其次心不欲為仁義言亦必稱之行無大可非動不違乎俗合主所欲而不敢正也有害之者然後陷之最下佞者行不顧乎天下唯求主心使文巧辭自利而已顯然害善行之不怍。說苑云:齊桓公問於管仲曰國何患對曰患夫社鼠桓公曰何謂也對曰夫社束木而塗之鼠因往託焉熏之則恐燒其木灌之則恐壞其塗此鼠所以不可得殺者以社故也夫國亦有社鼠人主左右是也內則蔽善惡於君上外則賣權重於百姓不誅之則為亂誅之則為人主所案據腹有之此亦國之社鼠也。
管子云:聖人擇可言而後言擇可行而後行偷得利而後有害偷得樂而後有憂者聖人不為也故聖人擇言必顧其累擇行必顧其憂。管子云:上下離而不和故雖自安必且危之故曰上下不和雖安必危。中論云:今不務明其義而徒設其祿可以獲小人難以得君子君子者行不茍合立不易方不以天下枉道不以樂生害仁安可以祿誘哉雖強縛執之而不獲已亦杜口佯愚茍免不暇國之安危將何賴。申鑒云:人臣有三罪一曰導二曰阿失三曰尸寵以非先上謂之導從上之非謂之阿見非不言謂之尸導臣誅阿臣刑尸臣絀。左傳云:臧孫曰季孫之愛我疾疢也孟孫之惡我藥石也美疢不如惡石夫石猶生我疢之美其毒滋多孟孫死吾亡無日矣。桓子新論云:善善而不能用惡惡而不能去彼善人知其貴己而不用則怨之惡人見其賤己而不好則仇之夫與善人為怨惡人為仇欲毋亡得乎。左傳云:慶鄭曰背施無親幸災不仁貪愛不祥怒鄰不義四德皆失何以守國。禮記云:陽門之介夫死司城子罕入而哭之哀晉人之覘宋者反報於晉侯曰陽門之介夫死而子罕哭之哀而民悅殆不可伐也孔子聞之曰善哉覘國乎。
第二篇臣道吳志云:歷觀古今功名之士皆有積累殊異之跡勞身苦體契闊勤思平居不惰其業窮困不易其素。潛夫論云:夫賢者之為人臣不損君以奉佞不阿眾以取容不墮公以聽私不撓法以吐剛其明能照奸而義不比黨。後漢書云:楊震字伯起弘農人也遷東萊太守道經昌邑故所舉茂才王密為昌邑令謁見至夜懷金十斤以遺震震曰故人之君君不知故人何也密曰暮夜無知者震曰天知神知我知子知何謂無知。後漢書云:昔者晉平公問於叔向曰國家之患孰為大對曰大臣重祿不極諫小臣畏罪不敢言下情不上通此患之大者。說苑云:人臣之行有六正則榮犯六邪則辱。亡國之臣賊臣讒臣姦臣諛臣具臣直臣貞臣智臣忠臣良臣聖臣孝經云:子曰君子之事上也進思盡忠退思補過將順其美匡救其惡故上下能相親也。申鑒云:忠有三術一曰防二曰救三曰戒先其未然謂之防也發而進諫謂之救也行之責之謂之戒也防為上救次之戒為下。
論語云:孔子曰侍於君子有三愆言未及之而言謂之躁言及之而不言謂之隱未見顏色而言謂之瞽。晏子云:景公問晏子曰忠臣之事君何若對曰有難不死出亡不送公不悅曰君裂地而富之疏爵而貴之有難不死出亡不送其說何也對曰言而見用終身無難臣何死焉謀而見從終身不出亡臣何送焉若言不用有難而死是妄死也謀而不從出亡而送是詐偽也忠臣也者能納善於君而不與君陷於難者也。孔子家語云:子曰汝聞用力為賢乎進賢為賢乎子貢曰進賢賢哉子曰然。韓子云:忠臣之舉賢也不避仇讎其廢不肖也不阿親近。魏志云:良將不怯死以茍免烈士不毀節以求生。左傳云:子罕曰我以不貪為寶爾以玉為寶若以與我皆喪寶也不若人有其寶。後漢書云:故舊長者或欲令為開產業震曰使後世稱為清白吏子孫以此遺之不亦厚乎。蜀志云:亮自表後主曰成都有桑八百株薄田十五頃子弟衣食自有餘饒至於臣在外任無別調度隨身衣食悉仰於官若死之日不使內有餘帛外有贏財以負陛下及卒如其所言。
晉書云:州之北界有水名曰貪泉父老云飲此水者使廉士變節隱之始踐境先至水所酌而飲之因賦詩曰古人云此水一歃懷千金試使夷齊飲終當不易心。後漢書云:忠臣不私私臣不忠履正奉公臣子之節。史記云:君語及之則危言語不及則危行國有道則順命無道則衡命。晉書云:夫殺生賞罰治亂所由興也人主所謂宜生或不可生則人臣當陳所以宜殺人主所謂宜賞或不應賞則人臣當陳所以宜罰然後治道耳。漢書云:忠臣之事君也言切直則不用其身危不切直則不可以明道故切直之言明主所欲急聞忠臣之所以蒙死而竭智也。左傳云:臣治煩去惑者也是以伏死而爭。政要論云:夫不能諫則君危固諫則身殆賢人君子不忍觀上之危而不愛身之殆。政要論云:故曰危而不持顛而不扶則將焉用彼相扶之之道莫過於諫矣故子從命者不得為孝臣茍順著不得為忠是以國之將興貴在諫臣家之將盛貴在諫子。
政要論云:若託物以風喻微生而不切不切則不改唯正諫直諫可以補缺也。尸子云:國之所以不治者三不知用賢此其一也雖知用賢求不能得此其二也雖得賢不能盡此其三也。墨子云:子墨子曰今者王公大人為政於國家者皆欲國家之富人民之眾刑政之治然而不得是其故何也是在王公大人為政於國家者不能以尚賢事能為政也是故國有賢良之士眾則國家之治厚故大人之務將在於眾賢而已後漢書云:古者取士諸侯歲貢孝武之世郡舉孝廉又有賢良文學之選於是名臣輩出文武並興漢之得人數路而已。晉書云:古之官人君責之於上臣舉之於下得其人有賞失其人有罰安得不求賢乎。晉書云:官者無關梁邪門啓矣朝廷不責賢正路塞矣所謂責賢使之相舉也所謂關梁使之相保也賢不舉則有咎保不信亦有罰有罰則有司莫不悚也以求其才焉。政要論云:忠臣之事主投命委身期於成功立事便國利民故不為難易變節安危革行也。體論云:若夫智慮足以圖國忠貞足以悟主公平足以懷眾溫柔足以服人不誹毀以取進不刻人以自入不茍容以隱忠不耽祿以賞高通則使上恤其下窮則教下順其上故用於上則民安行於下則君尊可謂進不失忠退不失行此正士之義為臣之體也。
體論云:夫為人臣其猶土乎萬物載焉而不辭其重水瀆污焉而不辭其下草木殖焉而不有其功此成功而不處為臣之體也。昌言云:人之事君也言無小大無愆也事無勞逸無所避也其見識知也則不恃恩寵而加敬其見遺忘也則不懷怨恨而加勤安危不貳其志險易不革其心孜孜為此以沒其身惡有為此人君長而憎之者也。尚書云:位弗期驕祿弗期侈恭儉惟德無載爾偽。墨子云:子墨子曰世之君子使之一犬一彘之宰不能則辭之使為一國之相不能而為之豈不悖哉。論語云:柳下惠為士師三黜人曰子未可以去乎曰直道而事人焉往而不三黜枉道而事人何必去父母之邦。後漢書云:震中子秉字叔節每朝廷有得失輒盡忠規諫多見納用秉性不飲酒嘗從容言曰我有三不惑酒色財也。晉書云:世祖因言次謂威曰卿清孰如父清對曰臣不如也世祖曰以何為勝邪對曰臣父清恐人知臣清恐人不知是臣不及遠也。國語云:民生於三事之如一父生之師教之君食之唯其所在則致死焉人之道也。
尚書云:昔先正保衡作我先王乃曰予弗克俾厥后惟堯舜其心愧恥若撻于市一夫弗獲則曰時予之辜右我烈祖格于皇天。晏子云:景公問晏子曰忠臣之行何如對曰選賢進能不私乎內稱身就位計能受祿睹賢不居其上受祿不過其量不權君以為行不稱位以為忠不掩賢以隱長不刻下以諛上順即進否即退不與君行邪。左傳云:飲桓公酒樂公曰以火繼之辭曰臣卜其晝未卜其夜不敢君子曰酒以成禮不繼以淫義也以君成禮弗納於淫仁也。政要論云:夫諫爭者所以納君於道矯枉正非救上之謬也上茍有謬而無救焉則害於事害於事則危道也。說苑云:易曰王臣謇謇匪躬之故人臣之所以謇謇為難而諫其君者非為身也將欲以匡君之過矯君之失也君有過失危亡之萌也見君之過失而不諫是輕君之危亡也夫輕君之危亡者忠臣不忍為也。論語云:子路問事君子曰勿欺而犯之。毛詩云:敬之群臣進戒嗣王也敬之敬之天維顯思命不易哉無曰高高在上陟降厥士日監在茲。尚書云:推賢讓能庶官乃和舉能其官惟爾之能稱匪其人惟爾弗任。
史記云:鮑叔既進管仲以身下之子孫世祿於齊常為名大夫世不多管仲之賢而多鮑叔能知人也。晉書云:夫推讓之風息爭競之心生矣孔子曰上興讓則下不爭明讓不興下必爭也推讓之道興賢能之人日見推舉爭競之心生賢能之人日見謗毀夫爭者之欲自先甚惡能者之先不能無毀也。左傳云:夫舉無他唯善所在親疏一也。淮南子云:凡人各賢其所悅而悅其所快世莫不舉賢或以治或以亂非自遁也求同于己者己未必賢而求與己同者也而欲得賢亦不幾矣。
第三篇道德禮記云:天命之謂性率性之謂道脩道之謂教道也者不可須臾離也可離非道也。周易云:保合大和乃利貞首出庶物萬國咸寧。老子云:人法地地法天天法道道法自然。老子云:聖人不積既以為人己愈有天之道利而不害聖人之道為而不爭。孔子家語云:好學近於智力行近於仁知恥近於勇知斯三者則知所以修身知所以修身則知所以治人知所以治人則能成天下國家矣。鬻子云:發政施令為天下福者謂之道上下相親謂之和民不求而得所欲謂之信除天下之害謂之仁仁與信和與道帝王之器也。六韜云:文王曰何如而可以為天下太公對曰大蓋天下然後能容天下信蓋天下然後可約天下仁蓋天下然後可以求天下恩蓋天下然後王天下權蓋天下然後可以不失天下事而不疑然後天下恃此六者備然後可以為天下政。
中論云:故君子不恤年之將衰而憂志之有倦不寑道焉不宿義焉言而不行斯寑道矣行而不時斯宿義矣。周易云:乾象曰天行健君子以自強不息。周易云:坤象曰地勢坤君子以厚德載物。抱朴子云:不修善事即為惡人無事於大則為小人紂為無道見稱獨夫仲尼陪臣謂為素王即君子不在乎富貴矣。孝經云:孝悌之至通於神明光于四海無所不通。毛詩云:蓼蓼者莪匪莪伊蒿哀哀父母生我劬勞無父何怙無母何恃出則啣恤入則靡至父兮生我母兮鞠我拊我畜我長我育我顧我復我出入腹我欲報之德昊天罔極。禮記云:孝有三小孝用力中孝用勞大孝不匱思慈愛忘勞可謂用力矣尊仁安義可謂用勞矣博施備物可謂不匱矣父母愛之喜而弗忘父母惡之懼而無怨父母有過諫而不逆父母既沒必求仁者之粟以祀之此之謂禮終。孝經云:身體髮膚受之父母不敢毀傷孝之始也立身行道揚名於後世以顯父母孝之終也夫孝始於事親中於事君終於立身。
孝經云:在上不驕高而不危制節謹度滿而不溢高而不危所以長守貴也滿而不溢所以長守富也富貴不離其身然後能保其社稷而和其民人蓋諸侯之孝也詩云戰戰兢兢如臨深淵如履薄冰戰戰恐懼。孝經云:非先王之法服不敢服非先王之法言不敢道非先王之德行不敢行是故非法不言非道不行口無擇言身無擇行言滿天下無口過行滿天下無怨惡三者備矣然後能守其宗廟蓋卿大夫之孝也詩云夙夜匪懈以事一人。孝經云:故以孝事君則忠以敬事長則順忠順不失以事其上然後能保其祿位而守其祭祀蓋士之孝也。孝經云:因天之道分地之利謹身節用以養父母此庶人之孝也故自天子至于庶人孝無終始而患不及己者未之有也。孝經云:子曰孝子之事親居則致其敬養則致其樂病則致其憂喪則致其哀祭則致其嚴五者備矣然後能事親。禮記云:曾子曰身也者父母之遺體也行父母之遺體敢不敬乎居處不莊非孝也事君不忠非孝也蒞官不敬非孝也朋友不信非孝也戰陳無勇非孝也五者不遂災及於親敢不敬乎。禮記云:壹舉足而不敢忘父母壹出言而不敢忘父母壹舉足而不敢忘父母是故道而弗徑舟而不游不敢以先父母之遺體行危殆壹出言而不敢忘父母是故惡言不出於口忿言不及於身不辱其身不羞其親可謂孝矣。孝經云:故不愛其親而愛他人者謂之悖德不敬其親而敬他人者謂之悖禮。
論語云:曾子曰士不可以不弘毅任重而道遠仁以為己任不亦重乎死而後已不亦遠乎。申鑒云:有一言而可常行者恕也一行而可常履者也正也恕者仁之術也正者義之要也至矣哉。論語云:顏淵問仁子曰克己復禮為仁一日克己復禮天下歸仁焉為仁由己而由人乎哉曰請問其目子曰非禮勿視非禮勿聽非禮勿言非禮勿動。論語云:仲弓問仁子曰出門如見大賓使民如承大祭己所不欲勿施於人在邦無怨在家無怨。後漢書云:貧賤之知不可忘糟糠之妻不下堂。體論云:天地有紀矣不誠則不能化育君臣有義矣不誠則不能相臨父子有禮矣不誠則疏夫妻有恩矣不誠則離交接有分矣不誠則絕以義應當曲得其情其唯誠乎。孫卿子云:君子養心莫善於誠致誠無他唯仁之守唯義之行誠心守仁則能化誠心行義則能變變化代興謂之天德。袁子正書云:唯君子為能信一不信則終身之行廢矣故君子重之。
中論云:孔子曰欲人之信己則微言而篤行之篤行之則用日久用日久則事著明事著明則有目者莫不見也有耳者莫不聞也其可誣乎。論語云:子夏曰君子信而後勞其民未信則以為厲己也信而後諫未信則以為謗己也。傅子云:夫信由上而結者也故君以信訓其臣則臣以信忠其君父以信誨其子則子以信孝其父夫以信先其婦則婦以信順其夫上秉常以化下下服常而應上其不化者百未有一也。體論云:色取仁而實違之者謂之虛不以誠待其臣而望其臣以誠事己謂之愚虛愚之君未有能得人之死力者也故書稱君為元首臣為股肱期其一體相須而成也。韓子云:巧詐不如拙誠。尚書云:作德心逸日休作偽心勞日拙。孔子家語云:曾子曰敢問何謂七教孔子曰上敬老則下益孝上尊齒則下益悌上樂施則下益寬上親賢則下擇友上好德則下無隱上惡貪則下恥爭上廉讓則下知節此之謂七教也七教者治民之本也政教定則本正矣凡上者民之表也表正則何物不正。論語云:子曰其身正不令而行其身不正雖令不從。
政要語云:故君子為政以正己為先教禁為次。禮記云:子曰下之事上也不從其所令而從其所行上好是物下必有甚矣故上之所好惡不可不慎也是民之表也。昌言云:我有公心焉則士民不敢念其私矣我有平心焉則士民不敢行其險矣我有儉心焉則士民不敢放其奢矣此躬行之所徵者也。六韜云:太公曰將有三禮冬日不服裘夏日不操扇天雨不張蓋幕名曰三禮也。孔子家語云:孔子曰君子有三恕有君不能事有臣而求其使非恕也有親弗能孝有子而求其報非恕也有兄弗能敬有弟而求其順非恕也士能明於三恕之本則可謂端身矣。禮記云:是故君子有諸己而後求諸人無諸己而後非諸人。孫卿子云:君子能為可貴不能使人必貴己能為可信不能使人必信己能為可用不能使人必用己故君子恥不修不恥見污恥不信不恥不見信恥不能不恥不見用是以不誘於譽不恐於誹率道而行端然正己不為物傾側夫是之謂誠君子。韓子云:榮辱之責在乎己而不在乎人。
周易云:家人象曰君子以言有物而行有恒。晏子云:衣冠中故朝無奇僻之服所言義故下無偽上之報身行順治事公故國無阿黨之義三者君子常行也。孫卿子云:故聲無小而不聞行無隱而不形玉在山而木草潤淵生珠而崖不枯為善積也安有不聞者乎。後漢書云:帝曰夫建大事者不忌小怨。賈子云:老子曰報怨以德。周易云:彖曰謙亨天道下濟而光明地道卑而上行天道虧盈而益謙地道變盈而流謙鬼神害盈而福謙人道惡盈而好謙謙尊而光卑而不可踰君子之終也。尚書云:惟德動天無遠弗屆滿招損謙受益時乃天道。周易云:彖曰勞謙君子萬民服也。
尚書云:德日新萬邦惟懷志自滿九族乃離。說苑云:故易曰有一道大足以守天下中足以守國家小足以守其身謙之謂也。尚書云:若升高必自下若陟遐必自邇。老子云:江海所以能為百谷王以其善下之。中論云:君子常虛其心志恭其容貌不以逸群之才加乎眾人之上視彼猶賢自視猶不肖也故人願告之而不厭誨之而不倦。尚書云:汝惟弗矜天下莫與汝爭能汝惟弗伐天下莫與汝爭功。魏志云:夫人有善鮮不自伐有能者寡不自矜伐則掩人矜則陵人掩人者人亦掩之陵人者人亦陵之。論語云:子曰如有周公之才之美使驕且吝其餘不足觀也已。
周易云:亢龍有悔何謂也子曰貴而無位高而無民下賢人在下位而無輔是以動而有悔也亢之為言也知進而不知退知存而不知亡知得而不知喪其唯聖人乎知進退存亡而不失其正者其唯聖人乎。尚書云:惟聖罔念作狂惟狂克念作聖。吳志云:傳曰從善如登從惡如崩。禮記云:曲禮曰毋不敬儼若思安定辭安民哉。說苑云:位已高而意益下官益達而心益小祿已厚而慎不敢取。文子云:生而貴者驕生而富者奢故富貴不以明道自鑒而能無為非者寡矣。周易云:九三君子終日乾乾夕惕若厲無咎何謂也子曰君子進德修業忠信所以進德也修辭立其誠所以居業也是故居上位而不驕在下位而不憂故乾乾因其時而惕雖危無咎矣。禮記云:道也者不可須臾離也可離非道也是故君子戒慎乎其所不睹恐懼乎其所不聞莫見乎隱莫顯乎微故君子慎其獨也。
尸子云:行有四儀一曰志動不忘仁二曰智用不忘義三曰力事不忘忠四曰口言不忘信慎守四儀以終其身名功之從之也猶形之有影聲之有響也。中論云:君子口無戲謔之言言必有防身無戲謔之行行必有撿言必有防行必有撿雖妻妾不可得而黷也雖朋友不可得而狎也是以不慍怒而教行於閨門不諫諭而風聲化乎鄉黨傅稱大人正己而物正者蓋此之謂也。孔子家語云:戒之哉無多言多言多敗無多事多事多患安樂必誡無行所悔。周易云:子曰亂之所生也則言語為之階君不密則失臣臣不密則失身機事不密則害成是以君子慎密而不出也。老子云:夫輕諾必寡信多易必多難是以聖人猶難之故終無難。論語云:孔子曰益者三樂損者三樂樂節禮樂樂道人之善樂多賢友益矣樂驕樂樂佚遊樂宴樂損矣。周易云:君子以儉德避難不可榮以祿。禮記云:故君子之接如水小人之接如醴君子淡以成小人甘以壞。
孔子家語云:故曰與善人居如入芝蘭之室久而不聞其香即與之化矣與不善人居如入鮑魚之肆久而不聞其臭亦與之化矣是以君子必慎其所與者焉。論語云:孔子曰益者三友損者三友友直友諒友多聞益矣友便辟友善柔面柔者也友便佞損矣。尸子云:學不倦所以治己也教不厭所以治人也。周易云:君子學以聚之問以辨之寬以居之仁以行之。潛夫論云:工欲善其事必先利其器士欲宣其義必先讀其書易曰君子以多識前言往行以畜其德。曾子云:曾子曰君子攻其惡求其過強其所不能去私欲從事於義可謂學矣。論語云:子曰吾嘗終日不食終夜不寢以思無益不如學也。孫卿子云:見善必以自存也見不善必以自省也故非我而當者吾師也是我而當者吾友也諂諛我者吾賊也。
老子云:合抱之木生於毫末九層之臺起於累土千里之行始於足下。孫卿子云:故不積跬步無以至千里不積小流無以成河海。周易云:九三不恒其德或承之羞不恒其德無所容也。周易云:彖曰觀乎天文以察時變觀乎人文以化成天下。周易云:天地以順動故日月不過而四時不忒聖人以順動則刑罰清而民服豫之時義大矣哉。周易云:坤至柔而動也剛至靜而德方後得主而有常含萬物而化光坤道其順乎承天而時行。周易云:夫大人者與天地合其德與日月合其明與四時合其序與鬼神合其吉凶先天而天弗違後天而奉天時。周易云:子曰天之所助者順也人之所助者信也履信思乎順是以自天佑之吉無不利。
尸子云:夫道以人之難為易也是故曾子曰父母愛之喜而不忘父母惡之懼而無咎然則愛與惡其於成孝無擇也史鰌曰君親而近之至敬以遜貌而疏之敬無怨然則親與疏其於成忠無擇也孔子曰自娛於櫽括之中直己而不直人以善廢而不邑邑蘧伯玉之行也然則興與廢其於成善無擇也屈侯附曰賢者易知也觀其富之所分達之所進窮之所不取然則窮與達其於成賢無擇也是故愛惡親疏廢興窮達皆可以成義。鬻子云:君子不與人之謀則已矣若與人謀之則非道無由也故君子之謀能必用道而不能必見受也能必忠而不能必入也能必信而不能必見信也君子非仁者不出之於辭而施之於行故非非者行是而惡惡者行善而道諭矣。周易云:象曰地中生木升君子以順德積小以成高大。文子云:帝者貴其德也王者尚其義也霸者迫於理也道狹然後任智德薄然後任刑明淺然後任察。六韜云:天有時地有財能與人共之者仁也仁之所在天下歸之免人之死解人之難救人之患濟人之急者德也德之所在天下歸之與人同憂同樂同好同惡者義也義之所在天下歸之凡人惡死而樂生好得而歸利能生利者道也道之所在天下歸之。六韜云:文王問太公曰先聖之道可得聞乎太公曰義勝欲則昌欲勝義則亡敬勝怠則吉怠勝敬則滅故義勝怠者王怠勝敬者亡。說苑云:道德仁義定而天下正。文子云:有道以理之法雖少足以治矣無道以臨之命雖眾足以亂矣。
左傳云:天反時為災地反物為妖民反德為亂亂則妖災生。魏志云:夫孝敬仁義百行之首而立身之本也孝敬則宗族安之仁義則鄉黨重之此行成於內名著於外者矣。魏志云:夫人為子之道莫大於寶身全行以顯父母。禮記云:曾子曰孝子之養老樂其耳目安其寢處以其飲食忠養之父母之所愛亦愛之父母之所敬亦敬之。昌言云:人之事親也不去乎父母之側不倦乎勞辱之事唯父母之所言也唯父母之所欲也於其體之不安則不能寢於其飡之不飽則不能食孜孜為此以沒其身。曾子云:禮以將其力敬以入其忠詩言夙興夜寐毋忝爾所生不恥其親君子之孝也。孝經云:曾子曰若夫慈愛恭敬安親揚名則聞命矣敢問子從父之命可謂孝乎子曰是何言與是何言與昔者天子有爭臣七人雖無道不失其天下諸侯有爭臣五人雖無道不失其國大夫有爭臣三人雖無道不失其家士有爭友則身不離於令名父有爭子則身不陷於不義故當不義則爭之從父之命又焉得為孝乎。魏志云:夫兄弟者左右手也譬人將鬥而斷其右手而曰我必勝若是者可乎夫棄兄弟而不親天下其孰親之。
袁子正書云:所謂仁者愛人者也愛人父母之行也為民父母故能興天下之利也所謂義者能辨物理者也物得理故能除天下之害也興利除害者則賢人之業也。後漢書云:凡人所以貴於禽獸者以有仁愛知相敬事也。後漢書云:仁者行之宗忠者義之主也仁不遺舊忠不忘君行之高者也。毛詩云:周家忠厚仁及草木故能內睦於九族外尊事黃耉養老乞言以成其福祿焉。說苑云:聖人之於天下也譬猶一堂之上也今有滿堂飲酒者有一人獨素然向隅而泣則一堂之人皆不樂矣聖人之於天下也譬猶一堂之上也有一人不得其所者則孝子不敢以其物薦進也。尚書云:咎繇曰帝德罔諐臨下以簡御眾以寬罰弗及嗣賞延於世宥過無大刑故無小罪疑惟輕功疑惟重與其殺弗辜寧失不經。論語云:子貢問曰有一言而可終身行者乎子曰其恕乎己所不欲勿施於人。文子云:聖人以仁義為準繩中繩者謂之君子弗中者謂之小人君子雖死亡其名不滅小人雖得勢其罪不除左手據天下之圖而右手刎其喉愚者不為身貴乎天下也死君親之難者視死若歸義重於身故也天下大利比身即小身所重也比義即輕此以仁義為準繩者也。
體論云:孔子曰不義而富且貴於我如浮雲。論語云:子曰君子無終食之間違仁造次必於是顛沛必於是。魏志云:孟軻稱殺一無辜以取天下仁者不為也。孟子云:未有仁而遺其親者也未有義而後其君者也。文子云:有功而離仁義者即見疑有罪不失仁心者必見信故仁義者事之常順也天下之尊爵也雖謀得計當慮患而患解圖國而國存其事有離仁義者其功必不遂矣。傅子云:開至公之路秉至平之心執大象而致之亦云誠而已矣夫任誠天地可感而況於人乎。傅子云:夫為人上竭至誠開信以待下則懷信者歡然而樂進不信者赧然而回意矣。魏志云:夫信之於民國家大寶也仲尼曰自古皆有死民非信不立。
典語云:君之任臣如身之信手臣之事君亦宜如手之繫身安則共樂痛則同憂其上下協心以治世事不俟命而自勤不求容而自親何則相信之忠著也。論語云:子張問行子曰言忠信行篤敬雖蠻貊之邦行矣言不忠信行不篤敬雖州里行乎哉子張書諸紳。論語云:子曰人而無信不知其可也大車無輗小車無軏其何以行之哉。左傳云:信不可知義無所立。周易云:君子敬以直內義以方外敬義立而德不孤。論語云:子曰茍正其身於從政乎何有不能正其身如正人何。尸子云:天覆之地載之聖人治之聖人之身猶日也夫日圓尺光盈天地聖人之身小其所燭遠聖人正己而四方治矣。漢書云:孔子匹夫之人耳以樂道正身不懈之故四海之內天下之君微孔子之言無所折中。
漢書云:故不仁愛則不能群不能群則不勝物不勝物則養不足群而不足爭心將作上聖卓然先行敬讓博愛之德者眾心悅而從之從之成群是為君矣歸而往之是為王矣。尚書云:修厥身允德協於下惟明后先王子惠困窮民服厥命罔有弗悅奉先思孝接下思恭視遠惟明聽德惟聰。漢書云:未有身治正而臣下邪者也未有閨門治而天下亂者也未有左右正而百官枉者也未有功賞得於前眾賢布於官而不治者也未有德厚吏良而民畔者也。魏志云:救寒莫如重裘止謗莫如自修斯言信矣。曾子云:君子己善亦樂人之善也己能亦樂人之能也君子好人之為善而弗趍惡人之為不善而弗疾也不先人以惡不疑人以不信不說人之過而成人之美。體論云:故曰記人之功忘人之過宜為君者也人有厚德無問其小節人有大譽無訾其小故自古及今未有能全其行者也。袁子正書云:漢高祖山東之匹夫也起兵之日天下英賢奔走而歸之賢士輻湊而樂為之用是以王天下而莫之能禦唯其以簡節寬大受天下之物故也。劉廙政論云:夫自足者不足自明者不明日月至光至大而有所不遍者以其高於眾之上也燈燭至微至小而無不可之者以其明之下能照日月之所蔽也。
周易云:子曰勞而不伐有功而不德厚之至也語以其功下人者也。孔子家語云:子路進曰敢問持滿有道乎子曰聰明睿智守之以愚功被天下守之以讓勇力振世守之以怯富有四海守之以謙此所謂損之又損之之道也。抱朴子云:蓋勞謙虛己則附之者眾驕慢倨傲則去之者多矣附之者眾則安之徵也去之者多則危之診也。老子云:知其榮守其辱為天下谷。六韜云:夫以賢而為人下何人不與以貴從人曲直何人不得。魏志云:夫能屈以為伸讓以為得弱以為強鮮不遂矣。抱朴子云:自尊重之道乃在乎以貴下賤卑以自牧也非此之謂也乃衰薄之弊俗膏盲之廢疾安共為之可悲者也。尚書云:德盛弗狎侮狎侮君子罔以盡人心狎侮小人罔以盡其力。
尚書云:能自得師者王謂人莫己若者亡好問則裕自用則小。文子云:是故聰明廣智守以愚多聞博辨守以儉武力勇毅守以畏富貴廣大守以狹德施天下守以讓此五者先王所以守天下也。尚書云:人心惟危道心惟微惟精惟一允執厥中無稽之言勿聽夫詢之謀勿庸。周易云:子曰君子居其室出其言善則千里之外應之況其邇者乎居其室出其言不善則千里之外違之況其邇者乎言出乎身加乎民行發乎邇見乎遠言行君子之樞機樞機之發榮辱之主也言行君子之所以動天地可不慎乎。毛詩云:無競維人四方其訓之有覺德行四國順之敬慎威儀維民之則慎爾出話敬爾威儀無不柔嘉白圭之玷尚可磨也斯言之玷不可為也。禮記云:子曰君子道人以言而禁人以行故言必慮其所終而行必稽其所弊則民謹於言而慎於行。抱朴子云:激電不能追既往之失辭班輪不能磨斯言之既玷雖不能三思而吐情談猶可息謔調以杜禍萌也。管子云:言而不可復者君不言也行而不可再者君不行也凡言而不可復行而不可再者有國者之大禁也。
漢書云:天子之尊四海之內其義莫不為臣然而養三老於大學舉賢以自輔弼求修正之士使直諫故尊養三老示孝也立輔弼之臣者恐驕也置直諫之士者恐不得聞其過也。劉廙政論云:夫為政者輕一失而不矜之猶乘無轄之車安其少進而不睹其頓躓之患也夫車之患近故無不睹焉國之患遠故無不忽焉知其體者夕惕若厲慎其愆矣。周易云:方以類聚物以群分吉凶生矣。中論云:孔子曰居而得賢友福之次也。孫卿子云:夫人雖有性質美而心辨智必求賢師而事之擇賢友而友之得賢師而事之則所聞者堯舜禹湯之道也得良友而友之則所見者忠信敬讓之行也身日進於仁義而不自知者靡使然也。昌言云:人之交士也仁愛篤恕謙遜敬讓忠誠發乎內信效著乎外流言無所受愛憎無所偏幽閑攻人之短會友述人之長有負我者我又加厚焉有疑我者我又加信焉患難必相及行潛德而不有立潛功而不名孜孜為此以沒其身惡有與此人而憎之者也。尸子云:今人皆知礪其劍而弗知礪其身夫學身之礪砥也。孫卿子云:君子博學而日三省乎己則知明而行無過矣故不登高山不知天之高也不臨深谿不知地之厚也不聞先王之遺言不知學問之大也。
漢書云:古之學者耕且養三年而通一藝存其大體玩經文而已是故用日約少而蓄德多三十而五經立也。曾子云:君子既學之患其不博也既博之患其不習也既習之患其不知也既知之患其不能行也既能行之患其不能以讓也君子之學致此五者而已矣。周易云:彖曰天地之道恒久而不已也日月得天而能久照四時變化而能久成聖人久於其道而天下化成觀其所恒而天地萬物之情可見矣。袁子正書云:聖人貴恒恒者德之固也聖人久於其道而天下化成未有不恒而可以成德無德而可以持久者也。抱朴子云:夫節士不能使人敬之而志不可奪也不能使人不憎之而道不可屈也不能令人不辱之而榮在我也不能令人不擯之而操之不可改也。周易云:君子體仁足以長人嘉會足以合禮利物足以和義貞固足以幹事。論語云:子謂子產有君子之道四焉其行己也恭其事上也敬其養民也惠其使民也義。周易云:子曰同聲相應同氣相求水流濕火就燥雲從龍風從虎聖人作而萬物睹。
周易云:艮君子以思下出其位。韓詩外傳云:貴而下賤則眾弗惡也富能分貧則窮乏士弗惡也智而教愚則童蒙者不惡也。孔子家語云:孔子曰以富貴而下人何人不與以富貴而愛人何人不親發言不逆可謂知言矣。論語云:一朝之忿忘其身以及其親非惑與。尹文子云:故有理而無益於治者君子不言有能而無益於事者君子弗為君子非樂有言有益於治不得不言君子非樂有為有益於事不得不為。文子云:文子問道老子曰夫道者小行之小得福大行之大得福盡行之天下服。文子云:國之所以存者得道也所以亡者理塞也故得生道者雖小必大有亡徵者雖成必敗國之亡也大不足恃道之行也小不可輕故存在得道不在於小亡在失道不在於大。漢書云:桀紂行惡受天之罰禹湯積德以王天下因此觀之天德無私親順之和起逆之害生此天文地理人事之紀也。
呂氏春秋云:人之情欲壽而惡夭欲安而惡危欲榮而惡辱欲逸而惡勞四欲得四惡除則心適矣四欲之得也在於勝理勝理以治身則生全矣生全則壽長矣勝理以治國則法立矣法立則天下服故適心之務在勝理。左傳云:妖由人興也人無釁焉妖不自作人棄常則妖興。孟子云:無惻隱之心非人也無羞惡之心非人也無辭讓之心非人也無是非之心非人也惻隱之心仁之端也羞惡之心義之端也辭讓之心禮之端也是非之心智之端也人之有是四端也猶其有四體也有是四端而自謂不能者自賊者也謂其君不能者賊其君者也。周易云:昔者聖人之作易也將以順性命之理也是以立天之道曰陰與陽立地之道曰柔與剛立人之道曰仁與義。尸子云:君臣父子上下長幼貴賤親疏皆得其分曰治愛得分曰仁施得分曰義慮得分曰智動得分曰適言得分曰信皆得其分而後為成人。莊子云:夫天地至神也而有尊卑先後之序而況人道乎宗廟尚親朝廷尚尊鄉黨尚齒行事尚賢大道之序也。周易云:天地之道貞觀者也日月之道貞明者也天下之動貞夫一者也。周易云:子曰履德之基也謙德之柄也復德之本也恆德之固也損德之修也益德之裕也困德之辯也。
周易云:隨象曰澤中有雷隨君子以向晦入宴息。莊子云:為道者日損損之又損之以至於無為無為而無不為也天地有大美而不言四時有明法而不議萬物有成理而不說至人無為大聖不作觀於天地之謂也。文子云:所謂無為者非謂其引之不來推之不往迫而不應感而不動堅滯而不流捲握而不散也謂其私志不入公道嗜欲不枉正術循理而舉事因資而立功推自然之勢也。禮記云:樂正子春下堂而傷其足數月不出猶有憂色門弟子曰夫子之足瘳矣數月不出猶有憂色何也曰吾聞諸曾子父母全而生之子全而歸之可謂孝矣不虧其體不辱其身可謂全矣故君子跬步弗敢忘孝也今予忘孝之道予是以有憂色也。曾子云:人之生也百歲之中有疾病焉故君子思其不可復者而先施焉親戚既沒雖欲孝誰為孝乎年既耆艾雖欲悌誰為悌乎故孝有不及悌有不時其此之謂與。禮記云:子曰武王周公其達孝矣乎夫孝者善繼人之志善述人之事者也。孝經云:子曰昔者明王事父孝故事天明事母孝故事地察長幼順故上下治天地明察神明彰矣故雖天子必有尊也言有父也必有先也言有兄也。昌言云:父母怨咎人不以正已審其不然可違而不報也父母欲與人以官位爵祿而才實不可可違而不從也父母欲為奢泰侈靡以適心快意可違而不許也父母不好學問疾子孫之為之可違而學也父母不好善士惡子孫交之可違而友也士友有患故待己而濟父母不欲其行可違而往也故不可違而違非孝也可違而不違亦非孝也好不違非孝也好違亦非孝也其得義而已也。
曾子云:曾子曰君子立孝其忠之用也禮之貴也故為人子而不能孝其父者不敢言人父不能畜其子者為人弟而不能承其兄者不敢言人兄不能順其弟者為人臣而不能事其君者不敢言人君不能使其臣者故與父言言畜子與子言言孝父與兄言言順弟與弟言言承兄與君言言使臣與臣言言事君君子之孝也忠愛以敬反是亂也。禮記云:夫孝置之而塞乎天地敷之而橫乎四海施諸後世而無朝夕詩云自西自東自南自北無思不服此之謂也。毛詩云:常棣之華萼不煒煒凡今之人莫如兄弟鶺鴒在原兄弟急難每有良朋況也永歎兄弟鬩于牆外禦其侮。左傳云:惠伯曰喪親之終也雖不能始善終可也史佚有言曰兄弟致美救乏賀善吊災祭敬喪哀情雖不同毋絕其愛親之道也。孫卿子云:仁者愛人義者修理。孟子云:孟子曰三代之得天下也以仁其失天下也以不仁國家之所以廢興存亡者亦然天子不仁不保四海之內諸侯不仁不保社稷卿大夫不仁不保宗廟士庶人不仁不保四體今惡死亡而樂不仁猶惡醉而強酒。傅子云:昔者聖人之崇仁也將以興天下之利也利或不興須仁以濟天下有不得其所若己推而委之於溝壑然夫仁者蓋推己以及人也故己所不欲無施於人推己所欲以及天下推己心孝於父母以及天下則天下之為人子者不失其事親之道矣推己心有樂於妻子以及天下則天下之為人父者不失其室家之觀矣推己之不忍於飢寒以及天下之心含生無凍餧之憂矣此三者非難見之理非難行之事唯不內推其心以恕乎人未之思耳夫何遠之有哉。周易云:解象曰雪雨作解君子以赦過宥罪。
周禮云:膳夫掌王之食飲膳羞大喪則不舉大荒則不舉大札則不舉天地有災則不舉邦有大故則不舉。禮記云:仲春之月養幼少存諸孤命有司省囹圄去桎梏毋肆掠毋竭川澤毋漉陂池毋焚山林。禮記云:國君春田不圍澤大夫不掩群士不取麛卵。禮記云:子曰仁有三與仁同功而異情與人同功其仁未可知也與仁同過然後其仁可知也仁者安仁智者利仁畏罪者強仁。晏子云:景公問晏子曰謀必得事必成有術乎對曰有公曰其術何如晏子曰謀度於義者必得事因於民者必成反義而謀背民而動未聞存者也昔三代之興也謀必度於義事必因於民及其衰也謀者反義興事傷民故度義因民謀事之術也。鶡冠子云:夫君子者易親而難狎畏禍而難劫嗜利而不為非時動靜而不茍作體雖安之而弗敢處然後禮生焉心雖欲之而弗敢言然後義生焉夫義節欲而治禮反情而辨者也。左傳云:天災流行國家代有救災恤鄰道也行道有福。體論云:君子之養其心莫善於誠夫誠君子所以懷萬物也天不言而人推高焉地不言而人推厚焉四時不言而人期焉此以至誠者也。
傅子云:蓋天地著信而四時不悖日月著信而昏明有常王者體信而萬國以安諸侯秉信而境內以和君子履信而厥身以立古之聖君賢佐將化世美俗去信須臾而能安上治民者未之有也。韓子云:曾子妻之市其子隨而泣其母曰汝還顧反為汝殺彘妻道市來曾子欲捕彘殺之其妻止之曰特與嬰兒戲也曾子曰嬰兒者非有知也待父母而學之者也今子欺之是教子欺也母欺子子而不信其母非所以成教也遂殺彘尸子云:恕者以身為度者也己所不欲毋加諸人惡諸人則去諸己欲諸人則求諸己此恕也。昌言云:事親而不為親所知是孝未至者也事君而不為君所知是忠未至者也與人交而不為人所知是信義未至者也。左傳云:君子在位可畏施舍可愛進退可度周旋可則容止可觀作事可法德行可象聲氣可樂動作有文言語有章以臨其下謂之有威儀也。文子云:非漠真無以明德非寧靜無以致遠非寬大無以並覆非平正無以制斷。禮記云:大人不唱游言可言也不可行君子弗言也可行也弗可言君子弗行也則民言不危行而行不危言矣。韓子云:上不天則下不偏覆心不地則物不畢載大山不立好惡故能成其高江海不擇小助故能成其富故大人寄形於天地而萬物備措心於山海而國家富。
左傳云:王賞鬭辛王孫由于申包胥鬭懷子西曰請舍懷也王曰大德滅小怨道也。文子云:人之情服於德不服於力故古之聖王以其言下人以其身後人即天下推而不厭戴而不重此德有餘而氣順也故知與之為得知後之為先即幾道矣。孔子家語云:夫學者損其自多以虛受之天道成而必變凡持滿而能久者未嘗有也故曰自賢者則天下之善言不得聞其耳矣。老子云:不自見故明不自是故彰不自伐故有功不自矜故長夫唯不爭故天下莫能與之爭。體論云:君子務脩諸內而讓之於外務積於身而處之以不足。周易云:謙象曰地中有山謙君子以裒多益寡稱物平施。後漢書云:夫謙德之光周易所美滿溢之位道家之所戒故君子福大而愈懼爵隆而益恭遠察近覽俯仰有則銘諸机杖刻諸槃杅矜矜業業無殆無荒如此則百福是荷慶流無窮矣。體論云:凡趣舍之患在於見可欲而不慮其敗見可利而不慮其害故動近於危辱昔孫叔敖三相楚國而其心愈卑每益祿而其施愈博位滋高而其禮愈恭正考父傴僂而走晏平仲辭其賜邑此皆守滿以沖為臣之體也。
魏志云:舜戒禹曰鄰哉鄰哉言慎所近也周公戒成王曰其朋其朋言慎所與也。尸子云:孔子曰臨事而懼希不濟易曰若履虎尾終之吉若群臣之眾皆戒慎恐懼若履虎尾則何不濟之有乎。中論云:是故君子敬孤獨而慎幽微雖在隱翳鬼神不得見其隙況於遊宴乎。尚書云:居寵思危罔弗惟畏弗畏入畏。中論云:君子之於己也無事而不懼焉我之有善懼人之未吾好也我之有不善懼人之必吾惡也見人之善懼我之不能脩也見人之不善懼我之必若彼也。淮南子云:目妄視則淫耳妄聞則惑口妄言則亂三關者不可不慎守也。劉廙政論云:善為政者知一事之不可闕也故無物而不備知一是之不可失也故眾非與之共得其不然者輕一事之為小忽而闕焉不知眾物與之共多也睹一非之為小也輕而蹈焉不知眾是與之共失也。周易云:頤象曰山下有雷頤君子以慎言語節飲食。
魏志云:文學防輔遂共表稱陳袞美袞聞之大驚懼責讓文學曰修身自守常人之行耳而諸君乃以上聞是適所以增其負累也且如有善何患不聞而遽共如是是非益我其誡慎如此。曾子云:君子慎其所去就與君子游如長日加益而不自知也與小人游如履薄冰每履而下幾何而不陷乎哉。論語云:孔子曰生而知之者上也學而知之者次也困而學之又其次也困而不學民斯為下矣。吳志云:蓋聞君子恥當年而功不立疾沒世而名不稱故曰學如不及猶恐失之是以古之志士悼年齒之流邁而懼名稱之不建也故勉精厲操不遑寧息且以西伯之聖姬公之才猶有日昃待旦之勞故能隆王道垂名億載況在臣庶而可以已乎。論語云:子夏曰事父母能竭其力事君能致其身與朋友交言而有信雖曰未學吾必謂之學矣。袁子正書云:善學者假先王以論道善因者借外智以接物故假人之目以視奚適夫兩見假人之耳以聽奚適夫兩聞假人之智以慮奚適夫兩察。周易云:夫易聖人之所以極深而研幾也唯深也故能通天下之志唯幾也故能成天下之務唯神也故不疾而速不行而至。淮南子云:人莫不知學之有益於己也然而不能者嬉戲害之也人皆多以無用害有用故知不博而日不足以鑿觀池之力耕則田野必闢矣以積土山之高脩隄防則水用必足矣以食狗馬鴻鴈之費養士則名譽必榮矣以弋獵博奕之日誦詩書則聞識必博矣。
論語云:子曰德之不修學之不講聞義不能徙也不善不能改也是吾憂也。袁子正書云:聖人貴恒恒者德之固也聖人久於其道而天下化成未有不恒而可以成德無德而可以持久者也。昌言云:猶十五志學朋友講習自強不息德與年進至于七十然後心從而不踰矩況於不及中規者乎而不自勉也。孫卿子云:兼服天下之心高上尊貴不以驕人聰明聖智不以窮人齊給速通不爭先人剛毅勇敢不以傷人不知則問不能則學雖能必讓。尹文子云:為善與眾行之為巧與眾能之此善之善者巧之巧者也故所貴聖人之治不貴其獨治貴其能與眾共治也所貴工倕之巧不貴其獨巧貴其與眾共巧也。周易云:同人先號咷而後笑子曰君子之道或出或處或默或語二人同心其利斷金同心之言其臭如蘭。禮記云:不以口譽人則民作忠故君子問人之寒則衣之問人之飢則食之稱人之美則爵之。淮南子云:有人乘船而遇大風者波至而恐自投水中非不貪生而畏死惑於恐死而反忘生也故人之嗜欲亦猶此也故達道之人不茍得不讓福其有不棄非其有不索也恒盈而不溢常虛而不易足。
晉書云:大禹聖者乃惜寸陰至於眾人當惜分陰豈可逸遊荒醉生無益於時死無聞於後是自棄也。政要論云:夫著作書論者乃欲闡弘大道述明聖教推演事義盡極情類記是貶非以為法式當時可行後世可修。
第四篇為政孔子家語云:孔子曰凡為天下國家者有九經焉曰修身也尊賢也親親也敬大臣也體群臣也子庶人也來百工也柔遠人也懷諸侯也修身則道立尊賢則不惑親親則諸父昆弟不怨敬大臣則不眩體群臣則士之報禮重子庶人則百姓勸來百工則財用足柔遠人則四方歸之懷諸侯則天下畏之公曰為之奈何孔子曰齊莊盛服非禮不動所以修身也去讒遠色賤貨而貴德所以尊賢也爵其能重其祿同其好惡所以篤親親也官盛任使所以敬大臣也忠信重祿所以勸士也時使薄斂所以子百姓也日省月考既稟稱事所以來百工也送往迎來嘉善而矜不能所以綏遠人也繼絕世舉廢邦朝聘以時厚往而薄來所以懷諸侯也治天下國家有九經焉其所以行之者一也。尚書云:民惟邦本本固邦寧。孔子家語云:文武之政布在方策其人存則其政舉其人亡則其政息故為政在於得人取人以身修身以道修道以仁。漢書云:昔者成王幼在繈褓之中召公為太保周公為太傅太公為太師保保其身體傅傅之德義師導之教訓此三公職也於是為置三少少保少傅少師是與太子宴者也故乃孩提有識三公三少明孝仁禮義以導習之逐去邪人不使見惡行於是皆選天下之端士孝悌博聞有道術者以衛翼之使與太子居處出入故太子乃生而見正事聞正言行正道左右前後皆正人孔子曰少成若天性習慣如自然。說苑云:國無賢佐俊士而能以成功立名安危繼絕者未嘗有也故國不務大而務得民心佐不務多而務得賢俊得民心者民往之有賢佐士歸之。孔子家語云:公問曰敢問人道誰為大孔子對曰夫人道政為大夫政者正也君為正則百姓從而正矣公曰敢問為政如之何孔子對曰夫婦別父子親君臣信三者正則庶物從之矣。孫卿子云:天地為大矣不誠則不能化萬物聖人為智矣不誠則不能化萬民父子為親矣不誠則疏君上為尊矣不誠則卑夫誠者君子之守而政事之本也。
論語云:子路曰衛君待子而為政子將奚先子曰必也正名乎名不正則言不順言不順則事不成事不成則禮樂不興禮樂不興則刑罰不中刑罰不中則民無所措手足。周易云:彖曰家人女正位乎内男正位乎外天地之大義也家人有嚴君焉父母之謂也父父子子兄兄弟弟夫夫婦婦而家道正正家而天下定矣。潛夫論云:夫富民者以農桑為本以遊業為末百工者以致用為本以巧飾為末商賈者以通貨為本以鬻奇為末三者守本離末則民富離本守末則民貧貧則阨而忘善富則樂而可教教訓者以道義為本以巧辦為末辭語者以言順為本以詭麗為末列士者以孝悌為本以交游為末孝悌以致養為本以華觀為末人臣者以忠正為本以媚愛為末五者守本離末則仁義興離本守末則道德崩。袁子正書云:夫仁義禮制者治之本也法令刑罰者治之末也無本者不立無末者不成夫禮教之治先之以仁義示之以敬讓使民遷善日用而不知也。孔子家語云:孔子曰行己有六本焉然後為君子立身有義矣而孝為本喪紀有禮矣而哀為本戰陳有列矣而勇為本治政有理矣而農為本居國有道矣而嗣為本生財有時矣而力為本置本不固無務豐末親戚不悅無務外交事不始終無務多業反本修跡君子之道也。蜀志云:諸葛亮之為相國也撫百姓示義軌約官職從權制開誠心布公道盡忠益時者雖讎必賞犯法怠慢者雖親必罰服罪輸情者雖重必釋遊辭巧飾者雖輕必戮善無微而不賞惡無纖而不貶庶事精練物理其本循名責實虛偽不齒終於邦域之內咸畏而愛之刑政雖峻而無怨者以其用心平而勸戒明也可謂識治之良才管蕭之亞匹矣。孝經云:子曰夫孝德之本也教之所由生也。論語云:君子務本本立而道生孝悌也者其仁之本與。
孝經云:子曰君子之事親孝故忠可移於君事兄悌故順可移於長居家理故治可移於官是以行成於內而名立於後世矣。後漢書云:孔子曰事親孝故忠可移於君是以求忠臣必於孝子之門。孔子家語云:夫知為人子者然後可以為人父知為人臣者然後可以為人君知事人者然後可以使人。論語云:曾子曰慎終追遠民德歸厚。呂氏春秋云:水泉深則魚鱉歸之樹木盛則飛鳥歸之庶草茂則禽獸歸之人主賢則豪桀歸之。劉廙政論云:夫為政者莫善於清其吏也。論語云:子貢問政子曰足食足兵民信之矣子貢曰必不得已而去於斯三者何先曰去兵曰必不得已而去於斯二者何先曰去食自古皆有死民不信不立。老子云:我有三寶持而保之一曰慈二曰儉三曰不敢為天下先。
呂氏春秋云:凡論人通則觀其所禮貴則觀其所進富則觀其所養聽則觀其所行近則觀其所好習則觀其所言窮則觀其所不受賤則觀其所不為喜之以驗其守樂之以驗其僻怒之以驗其節懼之以驗其特哀之以驗其仁苦之以驗其志八觀六驗此賢主之所以論人也論人必以六戚四隱何謂六戚父母兄弟妻子何謂四隱交友故舊邑里門廊內則用六戚四隱外則以八觀六驗人之情偽貪鄙羨美無所失矣此先聖王之所以知人也。晏子云:景公問求賢晏子對曰通則視其所舉窮則視其所不為富則視其所分貧則視其所不取夫上難進而易退也其次易進而易退也其下易進而難退也以此數物者取人其可乎。史記云:居視其所親富視其所與達視其所舉窮視其所不為貧視其所不取五者足以定之矣。六韜云:一曰微察問之以言觀其辭二曰窮之以辭以觀其變三曰與之間謀以觀其誠四曰明白顯問以觀其德五曰使之以財以觀其貪六曰試之以色以觀其貞七曰告之以難觀其勇八曰醉之以酒以觀其態八徵皆備則賢不肖別矣。傅子云:故聽言不如觀事觀事不如觀行聽言必審其本觀事必挍其實觀行必考其跡參三者而詳之近少失矣。傅子云:昔人知居上取士之難故虛心而不聽知在下相接之易故因人以致人。晉書云:任己則有不識之蔽聽受則有彼此之偏所知者以愛憎奪其平所不知者以人事亂其度。論語云:子曰君子易事而難悅也悅之不以道不悅也及其使人也器之小人難事而易悅也悅之雖不以道悅也及其使人也求備焉。
論語云:子曰鄙夫可與事君也哉其未得之也患得之既得之患失之茍患失之無所不之矣。論語云:哀公曰何為則民服孔子對曰舉直錯諸枉則民服舉枉錯諸直則民不服。後漢書云:天下樞要在於尚書尚書之選豈可不重而間者多從郎官超升此位雖曉習文法長於應對然察察小惠類無大能宜簡嘗歷州宰素有名者雖進退舒遲時有不逮然端心向公奉職周密。周書云:以言取人人飾其言以行取人人竭其行飾言無庸竭行有成。晏子云:故明王之任人諂諛不邇乎左右阿黨不治乎本朝任人之長不強其短任人之工不強其拙此任人之大略也。典語云:故選不可以不精任之不可以不信進不可以不禮退之不可以權辱。劉廙政論云:故知清而不知所以重其祿者則欺而濁知重其祿而不知所少其吏者則竭而不足知少其吏而不知所以盡其力者則事繁而職闕。魏志云:夫除無事之位損不急之祿止浮食之費并從容之官使官必有職職任其事事必受祿祿代其耕乃往古之常式當今之所宜也。
管子云:故德厚而位卑者謂之過德薄而位尊者謂之失寧過於君子而無失於小人過於君子其為怨淺矣失於小人其為禍深矣。孫卿子云:使賢者為之則與不肖者規之使智者慮之則與愚者論之使修士行之則與奸邪之人疑之雖欲成功得乎哉。禮記云:大道之行也天下為公選賢與能故人不獨親其親不獨子其子使老有所終幼有所長鰥寡孤獨廢疾者皆有所養是故謀閉而不興盜竊亂賊而不作是謂大同。六韜云:天下者非一人之天下天下之天下也與天下同利者則得天下擅天下之利者失天下。傅子云:夫能通天下之志者莫大乎至公能行至公者莫要乎無忌心。孫卿子云:故君人者愛民而安好士而榮兩者無一焉而亡也明分職序事業拔材官能莫不治理則公道達而私門塞矣公義明而私事息矣如是則德厚者進而佞悅者止貪利者退而廉節者起。漢書云:臣聞堯受命以天下為憂而未聞以位為樂也。漢書云:賈曰天下安注意相天下危注意將將相和則士預附士預附天下雖有變則權不分。
史記云:顧吾念之強秦之所以不敢加兵於趙者徒以吾兩人在也今兩虎鬥其勢不俱生吾所以為此先公家之急而後私讎也。論語云:子曰性相近也習相遠也。傅子云:先王知人有好善尚德之性而又貪榮而重利故貴其所尚而抑其所貪貴其所尚故禮讓興抑其所貪故廉恥存。鹽鐵論云:治民之道務篤於教也。崔寔政論云:上為下效然後謂之教。傅子云:古之仁人推所好以訓天下而民莫不尚德推所惡以誡天下而民莫不知恥。論語云:子曰弟子入則孝出則悌謹而信汎愛眾而親仁行有餘力則以學文。孝經云:先王見教之可以化民也是故先之以博愛而民莫遺其親陳之以德義而民興行先以敬讓而民不爭道之以禮樂而民和睦示之以好惡而民知禁。
孝經云:子曰教民親愛莫善於孝教民禮順莫善於悌移風易俗莫善於樂安上治民莫善於禮禮者敬而已矣故敬其父則子悅敬其兄則弟悅敬其君則臣悅敬一人而千萬人悅所敬者寡悅者眾此之謂要道也。史記云:孔子曰導之以政齊之以刑民免而無恥導之以德齊之以禮有恥且格老氏稱法令滋章盜賊多有。史記云:子產治鄭民不能欺子賤治單父人不忍欺西門豹治鄴人不敢欺三子之才能誰最賢哉辦治者當能別之。淮南子云:不知禮義不可以行法法能殺不孝者而不能使人為孔墨之行法能刑竊盜者而不能使人為伯夷之廉孔子養徒三千人皆入孝出悌言為文章行為儀表教之所成也。五文子云:文子問德仁義禮老子曰德者民之所貴也仁者人之所懷也義者民之所畏也禮者民之所敬也此四者聖人之所以御萬物也。魏志云:顯賢表德聖王所重舉善而教仲尼所美。管子云:一年之計莫如樹榖十年之計莫如樹木終身之計莫如樹人。論語云:孔子曰君子有三畏畏天命畏大人畏聖人之言小人不知天命而不畏狎大人侮聖人之言。
漢書云:儒家者流蓋出於司徒之官助人君順陰陽明教化者也游文於六經之中留意於仁義之際祖述堯舜憲章文武宗師仲尼以重其言於道最為高。漢書云:道家者流蓋出於史官歷紀成敗存亡禍福古今之道秉要執本清虛以自守卑弱以自持此君人南面者之術也合於堯之克讓易之嗛嗛一謙而四益此其所長也。晏子云:夫人之所以貴於禽獸者以有禮也。禮記云:故禮之教化也微其正邪於未形使人日徙善遠罪而不自知也是以先王隆之也易曰君子慎始差若毫釐謬以千里此之謂也。禮記云:道德仁義非禮不成教訓正俗非禮不備分爭辨訟非禮不決君臣上下父子兄弟非禮不定宦學事師非禮不親班朝治軍蒞官行法非禮威嚴不行禱祠祭祀供給鬼神非禮不誠不莊。禮記云:夫禮者所以定親疏決嫌疑別同異明是非也。禮記云:君子有禮則外諧而內無怨。禮記云:富貴而知好禮則不驕不淫貧賤而知好禮則志不懾。
禮記云:昏禮者將合二姓之好上以事宗廟而下以繼後世也故君子重之男女有別而後夫婦有義夫婦有義而後父子有親父子有親而後君臣有正故曰婚禮者禮之本也。禮記云:故朝覲之禮所以明君臣之義也聘問之禮所以使諸侯相尊敬也喪祭之禮所以明臣子之恩也鄉飲酒之禮所以明長幼之序也婚姻之禮所以明男女之別也夫禮禁亂之所由生猶防止水之所自來也故以舊防為無所用而壞之者必有水敗以舊禮為無所用而去之者必有亂患故婚姻之禮廢則夫婦之道苦而淫僻之罪多矣鄉飲酒之禮廢則長幼之序失而鬥爭之獄繁矣喪祭之禮廢則臣子之恩薄而背死忘生者眾矣聘覲之禮廢則君臣之位失而背叛侵陵之敗起矣。禮記云:祭不欲數數則煩煩則不敬祭不欲疏疏則怠怠則忘。禮記云:凡音者生人心者也情動於中故形於聲聲成文謂之音是故治世之音安以樂其政和亂世之音怨以怒其政乖亡國之音哀以思其民困。禮記云:音聲之道與政通矣宮為君商為臣角為民徵為事羽為物五者不亂則無怠懘之音矣宮亂則荒其君驕商亂則陂其臣壞角亂則憂其民怨徵亂則哀其事動羽亂則危其財匱五者皆亂迭相陵謂之慢如此則國之滅亡無日矣。呂氏春秋云:亂世之樂為木革之聲則若雷為金石之聲則若霆為絲竹歌舞之聲則若譟以此駭心氣動耳目搖蕩生則可矣以此為樂則不樂故樂愈侈而民愈鬱國愈亂主愈卑則亦失樂之情矣。禮記云:樂由中出禮自外作大樂必易大禮必簡。傅子云:利天下者天下亦利害天下者天下亦害之仁人在位常為天下所歸者無他也善為天下興利而已矣。
六韜云:所謂天子者天下相愛如父子此之謂天子。周易云:天地養萬物聖人養賢以及萬民。六韜云:故善為國者御民如父母之愛子如兄之慈弟也見之飢寒則為之哀見之勞苦則為之悲。左傳云:臣聞國之興也視民如傷是其福也其亡也以民為土芥是其禍也。說苑云:堯存心於天下加志於窮民痛萬姓之罹罪憂眾生之不遂也有一民飢則曰此我飢也有一民寒則曰此我寒之也一民有罪則曰此我陷之也仁昭而義立德博而化廣故不賞而民勸不罰而民治先恕而後教是堯道也。論語云:子張問仁於孔子孔子曰能行五者於天下為仁矣請問之曰恭寬信敏惠恭則不侮寬則得眾信則人任焉敏則有功惠則足以使人。論語云:丘也聞有國有家者不患寡而患不均不患貧而患不安蓋均無貧和無寡安無傾夫如是故遠人不服則修文德以來之既來之則安之。鹽鐵論云:今之所謂良吏者文察則以禍其民強力則以厲其下不本法之所由生而專己之殘心。
漢書云:凡民有七亡陰陽不和水旱為災一亡也縣官重責更賦租稅二亡也貪吏並公受取不已三亡也豪強大姓蠶食無厭四亡者苛吏繇役失農桑時五亡也部落鼓鳴男女遮列六亡也盜賊劫略取民財物七亡也七亡尚可又有七死酷吏敺殺一死也治獄深刻二死也冤陷無辜三死也盜賊橫發四死也怨讎相殘五死也歲惡飢餓六死也時氣疾疫七死也民有七亡而無一得欲望國安誠難民有七死而無一生欲望刑措誠難。袁子正書云:富國有八政一曰儉以足用二曰時以生利三曰貴農賤商四曰常民之業五曰出入有度六曰以貨均財七曰抑談說之士八曰塞朋黨之門夫儉則能廣時則農修貴農則榖重賤商則貨輕有常則民壹有度則不散貨布則並兼塞抑談說之士則百姓不淫塞朋黨之門則天下歸本知此八者國雖小必王不知此八者國雖大必亡。漢書云:民有餘則輕之故人君斂之以輕民不足則重之故人君散之以重凡輕重斂散之以時即準平故大賈蓄家不得豪奪吾民矣。尚書云:學古入官議事以制政乃弗迷。史記云:野諺曰前事之不忘後事之師是以君子為國觀之上古驗之當世參以人事察盛衰之理審權勢之宜去就有序變化應時故曠日長久而社稷安矣。陰謀云:武王問尚父曰五帝之戒可聞乎尚父曰黃帝之時戒曰吾之居民上也搖搖恐夕不至朝堯之居民上振振如臨深川舜之居民上兢兢如履薄冰禹之居民上慄慄恐不滿日湯之居民上戰戰恐不見旦王曰寡人今新并殷居民上翼翼懼不敢怠。孔子家語云:天下之達道有五其所以行之者三曰君臣也父子也夫婦也昆弟也朋友之交也五者天下之達道也智仁勇三者天下之達德也所以行之者一也或生而知之或學而知之或困而知之及其知之一也或安而行之或利而行之或勉強而行之及其成功一也。尹文子云:仁義禮樂名法刑賞凡此八者五帝三王治世之術也故仁以導之義以宜之禮以行之樂以和之名以正之法以齊之刑以威之賞以勸之。
孔子家語云:仁者莫大於愛人智者莫大於知賢政者莫大於官能有土之君能修此三者則四海之內供命而已矣。禮記云:天子聽男教后聽女順天子理陽道后治陰德天子聽外治后聽內治教順成俗外內和順國家理治此之謂盛德也。尸子云:治天下有四術一曰忠愛二曰無私三曰用賢四曰度量度量通則財用足矣用賢則多功矣無私百智之宗也忠愛父母之行也。管子云:倉廩實則知禮節衣食足則知榮辱上服度則六親固四維張則君令行四維不張國乃滅亡國有四維一維絕則傾二維絕則危三維絕則覆四維絕則滅傾可正也危可安也覆可起也滅不可復錯也四維一曰禮二曰義三曰廉四曰恥。呂氏春秋云:是故古之聖王未有不尊師也尊師則不論貴賤貧富矣。說苑云:湯曰何謂臣而不臣對曰君之所不名臣者四諸父臣而不名諸兄臣而不名先王之臣臣而不名盛德之士臣而不名是謂大順也。論語云:子曰不在其位不謀其政。慎子云:是以人君自任而躬事則臣不事事矣是君臣易位也謂之倒逆倒逆則亂矣人君任臣而勿自躬則臣事事矣是君臣之順治亂之分不可不察。
晉書云:政不可多門多門則民擾。後漢書云:古之明君褒罰必以功過末代闇主誅賞各緣其私。中論云:夫當賞者不賞則為善者失其本望而疑其所行當罰者不罰則為惡者輕其國法而怙其所守。傅子云:先王之教進賢者為上賞蔽賢者為上戮。傅子云:爵祿者國柄之本而貴富之所由不可以不重也然則爵非德不授祿非功不與二教既立則良士不敢以賤德受貴爵勞臣不敢以微功受重祿況無德無功而敢虛干爵祿之制乎。說苑云:魏文侯問李克曰刑罰之源安生對曰生於奸邪淫佚之行也凡奸邪之心飢寒而起淫佚者文飾之耗雕文刻鏤害農事者也文繡纂組傷女功者也農事害則飢之本女功傷則寒之源也飢寒並至而能不為奸邪者未之有也男女飾美以相矜而能無淫佚者未嘗有也刑罰之起有源人主不塞其本而督其末傷國之道也。袁子正書云:先仁而後法先教而後刑是治之先後者也。文子云:法非從天下非從地出發於人間反己自正也誠達其本不亂於末知其要不惑於疑有諸己不非諸人無諸己不責於下所禁於民者不行於身故人主之制法也先以自為檢戒故禁勝於身即令行於民矣。
尚書云:凡我有官君子欽乃攸司慎乃出令令出惟行弗惟反以公滅私民其充懷。漢書云:書曰與殺不辜寧失不經。論語云:子曰聽訟吾猶人必也使無訟乎。政要論云:聖人之用兵也將以利物不以害物也將以救亡非以危存也故曰好戰者亡忘戰者危。袁子正書云:兵者存亡之機一死不可復生也故曰天下難事在於兵。老子云:兵者不祥之器非君子之器不得已而用之恬惔為上勝而不美而美之者是樂殺人也夫樂殺人者則不可以得志於天下矣吉事上左凶事上右偏將軍處左上將軍處右言以喪禮處之殺人眾多以悲哀泣之戰勝則以喪禮處之。老子云:師之所處荊棘生焉大軍之後必有凶年。尉繚子云:十萬之師出費日千金故百戰百勝非善之善者也不戰而勝善之善者也。
漢書云:救亂誅暴謂之義兵兵義者王敵加於己不得已而起者謂之應兵應兵者勝爭恨小故不勝憤怒者謂之忿兵兵忿者敗利人土地貨寶者謂之貪兵貪兵者破恃國家之大矜民人之眾欲見威於敵者謂之驕兵兵驕者滅此五者非但人事乃天道也。六韜云:故兵者國之大器存亡之事命在於將也先王之所重故置將不可不審察也。孫子云:視卒如嬰兒故可與之赴深谿視卒如愛子故可與之俱死。列子云:楚莊王問詹何曰治國奈何詹何對曰何明於治身而不明於治國也楚王曰寡人得奉宗廟社稷願學所以守之詹何對曰臣未嘗聞身治而國亂者也又未嘗聞身亂而國治者也故本在身不敢對以末楚王曰善。中論云:民心莫不有治道至於用之則異矣或用乎人或用乎己用乎己者謂之務本用乎人者謂之追末君子之治之也先務其本故德建而怨寡小人之治之也先追其末故功廢而仇多。淮南子云:為治之本務在於安民安民之本在於足用足用之本在於勿奪時勿奪時之本在於省事省事之本在於節欲節欲之本在於反性。文子云:能成霸王者必得勝者也能勝敵者必強者也能強者必用人力者也能用人力者必得人心者也能得人心者必自得者也能自得者必柔弱者也。漢書云:聖王宣德流化必自近始朝廷不備難以言治左右不正難以化遠。
呂氏春秋云:凡為天下治國家必務其本也務本莫貴於孝人主孝則名章榮天下譽人臣孝則事君忠處官廉臨難死士民孝則耕芸疾守戰固不疲北夫執一術而百喜至百邪去天下從者其唯孝乎。文子云:治之本仁義也其末法度也先本後末謂之君子先末後本謂之小人法之生也以輔義重法棄義是貴其冠履而忘其頭足也。後漢書云:政以得賢為本理以去穢為務。孫卿子云:有亂君無亂國有治人無治法羿之法未亡也而羿不世中禹之法猶存而夏不世王故法不能獨立得其人則存失其人則亡法者治之端也君子者法之源也故有君子則法雖省足以遍矣無君子則法雖具足以亂矣故明主急得其人而闇主急得其勢急得其人則身逸而國治功大而名美急得其勢則身勞而國亂功廢而名辱。管子云:君之所慎者四一曰大位不至仁不可授國柄二曰見賢不能讓不可與尊位三曰罰避親貴不可使主兵四曰不好本事不務地利而輕賦斂不可與都邑此四務者安危之本也。淮南子云:食者民之本也民者國之本也國者君之本也。體論云:夫君尊嚴而威高遠而危民者卑賤而恭愚弱而神惡之則國亡愛之則國存御民者必明此要。漢書云:案今年計子弟殺父兄妻殺夫者凡二百二十二人臣愚以為此非小變也今左右不憂此乃欲發兵報纖介之忿於遠夷殆孔子所謂吾恐季孫之憂不在顓臾而在蕭牆之內者也。
潛夫論云:夫用天之道分地之利六畜生於時百物取於野此富國之本也故為政者明督工商勿使淫偽困辱遊業勿使擅利寬假本農而寵遂學士則民富而國平矣。尚書云:咎繇曰都亦行有九德寬而栗柔而立愿而恭亂而敬擾而毅直而溫簡而廉剛而塞彊而義彰厥有常吉哉。文子云:故論人之道貴即觀其所舉富即觀其所施窮則觀其所不受賤即觀其所不為視其所患難以知其勇動以喜樂以觀其守委以貨財以觀其仁振以恐懼以觀其節如此即人情得矣。漢書云:正臣進者治之表也正臣陷者亂之機也。袁子正書云:故夫處天下之大道而智不窮興天下之大業而慮下竭統齊群言之類而口不勞兼聽古今之辨而志不倦者其唯用賢乎。吳志云:古之聖王所以潛處重闈之內而知萬里之情垂拱衽席之上而明照八極之際者任賢之功也。潛夫論云:遭良吏則皆懷忠信而履仁厚遇惡吏則皆懷奸邪而行淺薄忠厚積則致太平奸薄積則致危亡。呂氏春秋云:賢主必自知士故士盡力竭智直言交爭而不辭其患。
魏志云:非獨臣有不盡忠亦主有不能使也百里奚愚於虞而智於秦豫讓茍容中行而著節智伯斯則古人之明驗矣。淮南子云:聖主者舉賢以立功不肖主舉其所與同傅子云:明主任人之道專致人之道博任人道專故邪不得間致人之道博故下無所壅任人之道不專則讒說起而異心生致人之道不博則殊塗塞而良材屈。魏志云:選舉莫取有名名如畫地作餅不可啖。傅子云:故搆大廈者先擇匠然後簡材治國家者先擇佐然後定民。後漢書云:柔遠和邇莫大寧民寧民之務莫重用賢用賢之道必存考黜。漢書云:治亂榮辱之端在所信任所信任既賢在於堅固而不移。吳志云:昔之獄官唯賢是任故民無冤枉升泰之祚實由此興。
淮南子云:耳不知清濁之分者不可令調音心不知治亂之源者不可令制法度。淮南子云:是故有大略者不可責以捷巧有小智者不可任以大功。呂氏春秋云:先聖王之治天下也必先公公則天下平。尸子云:見人有善如己有善見人有過如己有過天無私於物地無私於物襲此行者謂之天子。申鑒云:先王之政一曰承天二曰正身三曰任賢四曰恤民五曰明制六曰立業承天惟允正身惟恒任賢為固恤民惟勤明制惟典立業惟敦是謂政體。陰謀云:武王問太公曰吾欲以一言與身相終再言與天地相永三言為諸侯雄四言為海內宗五言傳之天下無窮可得聞乎太公曰一言以身相終者內寬而外仁也再言與天地相永者是言行相副若天地無私也三言為諸侯雄者是敬賢用諫謙下於士也四言為海內宗者敬接不肖無貧富無貴賤無善惡無憎愛也五言傳之天下無窮者通於否泰順時容養也。禮記云:禮節民心樂和民聲政以行之刑以防之禮樂刑政四達而不悖則王道備矣。漢書云:仁者愛也義者宜也禮者所履也智者術之原也致利除害兼愛無私謂之仁明是非立可否謂之義進退有度尊卑有分謂之禮擅殺生之柄通壅塞之塗權輕重之數論得失之道使遠近情偽必見於上謂之術凡此四者治之本。
左傳云:禮以行義信以守禮刑以正邪舍此三者君將若之何。呂氏春秋云:曾子曰先王之所以治天下者五貴貴貴德貴老敬長慈幼。後漢書云:蓋善治者視俗而施教察失而立防威德更興文武迭用然後政調於時而躁人可定。周易云:天地之大德曰生聖人之大寶曰位何以守位曰仁何以聚人曰財理財正辭禁民為非曰義。六韜云:文王問師尚父曰王人者何上何下何取何去何禁何止尚父曰上賢下不肖取誠信去詐偽禁暴亂止奢侈。漢書云:詩曰窈窕淑女君子好仇言能致其貞淑不貳其操情欲之感無介乎容儀宴私之意不形乎動靜夫然後可以配至尊而為宗廟主此綱紀之首王教之端也。魏志云:易稱男正位於外女正位於內男女正天地之大義也。潛夫論云:上聖不務治民事而務治民心故曰聽訟吾由人也必也使無訟乎導之以德齊之以禮民親愛則無相害傷之意動思義則無奸邪之心夫若此者非法律之所使也非威刑之所強也此乃教化之所致也。
申鑒云:君子以情用小人以刑用榮辱者賞罰之精華也故禮教榮辱以加君子治其情也桎梏鞭朴以加小人治其刑也君子不犯辱況於刑乎小人不忌刑況於辱乎若夫中人之倫則刑禮兼焉教化之廢推中人而墮於小人之域教化之行引中人而納於君子之塗是謂彰化。管子云:得人之道莫如利之利之道莫如教之。禮記云:君子之教也外則教之以尊其君長內則教之以孝於其親是故君子之事君也必身行之所不安於上則不以使下所惡於下則不以事上非諸人行諸己非教之道也是故君子之教也必由其本順之至也祭其是與故曰祭者教之本也已祭而不敬何以為也。漢書云:古之王者莫不以教化為大務立大學以教於國設庠序以化於邑漸民以仁摩民以義節民以禮故其刑罰甚輕而禁不犯者教化行而習俗美也。袁子正書云:本行而不本名責義而不責功行莫大於孝敬義莫大於忠信則天下之人知所以措身矣此教之大略也。禮記云:聖王修義之柄禮之序以治人情故人情者聖王之田也修禮以耕之陳義以種之講學以耨之本仁以聚之播樂以安之故治國不以禮猶無耜而耕也為禮不本於義猶耕而不種也為義而不講以學猶種而不耨也講之以學而不合以仁猶耨而不穫也合之以仁而不安以樂猶穫而不食也安之以樂而不達於順猶食而不肥也。漢書云:春秋入學坐國老執醬而親餽之所以明有孝也行以鸞和步中采齊趍中肆夏所以明有度也其於禽獸見其生不食其死聞其聲不食其肉故遠庖廚所以長恩且明有仁也。孔子家語云:孔子曰聖人之治化也必刑政相參焉太上以德教民而以禮齊之其次以政導民以刑禁之化之弗變導之弗從傷義敗俗於是乎用刑矣。
漢書云:故聖王務教化而省禁防知其不足恃也。後漢書云:威辟既用而茍免之行興仁信道孚故感被之情著茍免者威隟則奸起感被者人亡而思存。文子云:治國太上養化其次正法民交讓爭處卑財利爭受少事力爭就勞日化上而遷善不知其所以然治之本也利賞而勸善畏刑而不敢為非法令正於上百姓服於下治之末也。說苑云:聖王先德教而後刑罰立榮恥而明防禁崇禮儀之節以示之賤貨利之弊以變之則下莫不慕義節之榮而惡貪亂之恥其所由致之者化使然也。體論云:聖人之於法也已公矣然猶身懼其未也故曰與其害善寧其利淫知刑當之難必也從而救之以化此上古之所務也。漢書云:孔子曰不教而誅謂之虐虐政用於下而欲德教之被四海故難成也。淮南子云:聖王在位明好憎以示人經誹譽以導之親賢而進之賤不肖而退之無被瘡流血之患而有高世尊顯之名民孰不從古者法設而不犯刑措而不用非可刑而不刑也百工維時庶績咸熙禮儀修而任賢得也。孔子家語云:善御民者一其德法正其百官均齊民力和安民心故令不再而民順從刑不用而天下化治是以天地德之而兆民懷之不能御民者棄其德法專用刑辟譬猶御馬棄其銜勒而專用箠策其不可制也必矣。
晏子云:景公問晏子曰明王之教民何苦對曰明其教令而先之以行養民不苛而防之以刑所求於下者不務於上所禁於民者不行於身故下從其教也稱事以任民中聽以禁邪不窮之以勞不害之以罰上以愛民為法下以惡相親為義是以天下不相違也此明王之教民也。體論云:夫聖人之修其身所以御群臣也御群臣也所以化萬民也其法輕而易守其禮簡而易持其求諸己也誠其化諸人也深。傅子云:故壹野不如壹市壹市不如壹朝壹朝不如一用一用不如上息欲上息欲而下反真矣不息欲於上而欲於下之安靜此猶縱之不彫瘁難矣故明君止欲而寬下急商而緩農貴本而賤末朝無蔽賢之臣市無專利之賈國無擅山澤之民。墨子云:古之聖王舉孝子而勸之事親尊賢良而勸之為善發憲布令以教誨賞罰以勸沮若此則亂者可使治而危者可使安矣。漢書云:教化之流非家至而人說之也賢者在位能者布職朝廷崇禮百僚敬讓道德之行由內及外自近者始然後民知所法遷善日進而不自知。魏志云:蓋堯之為教先親後疏自近及遠周之文王亦崇厥化。禮記云:子曰夫民教之以德齊之以禮則民有格心教之以政齊之以刑則民有遯心故君民者子以愛之則民親之信以結之則民不背恭以蒞之則民有遜心。禮記云:君子曰禮樂不可斯須去身致樂以治心致禮以治躬心中斯須不和不樂而鄙詐之心入之矣外貌斯須不莊不敬而慢易之心入之矣故樂也者動於內者也禮也者動於外者也樂極則和禮極則順內和而外順則民瞻其顏色而不與爭也望其容貌而民不生易慢焉。
禮記云:禮以導其志樂以和其聲政以一其行刑以防其奸禮樂刑政其極一也所以同民心而出治道。孔子家語云:夫禮之所興眾之所以治也禮之所以廢眾之所以亂也。傅子云:中國所以常制四夷者禮義之教行也失其所以教則同乎禽獸矣不唯同乎禽獸亂將甚焉何者禽獸保其性然者也人以智役力者也智役力而無教節是智巧日用而相殘無極也相殘無極亂孰大焉。左傳云:禮之可以為國也久矣與天地並君令臣恭父慈子孝兄愛弟敬夫和妻柔姑慈婦聽禮也。文子云:不知禮義不可以行法法能教不孝不能使人孝能刑盜者不能使人廉恥。淮南子云:民無廉恥不可治也非修禮義廉恥不立民不知禮義法弗能正也非崇善廢醜不向禮義。論語云:子曰禮云禮云玉帛云乎哉樂云樂云鐘鼓云乎哉。曾子云:曾子曰夫行也者行禮之謂也夫禮貴者敬焉老者孝焉幼者慈焉小者友焉賤者惠焉此禮也。
袁子正書云:為男女之禮妃匹之合則不淫矣為廉恥之教知足之分則不盜矣以賢制爵令民德厚矣。漢書云:聖王之自為動靜周旋奉天承親臨朝享臣物有節文以章人倫蓋欽翼祗栗事天之容也溫恭敬遜承親之禮也正躬嚴恪臨眾之儀也嘉惠和說饗下之顏也舉錯動作物遵其儀故形為仁義動為法則。漢書云:哀有哭踊之節樂有歌舞之容正人足以副其誠邪人足以防其失。禮記云:樂至則無怨禮至則不爭揖讓而治天下者禮樂之謂也。漢書云:樂以治內而為同禮以修外而為異同則和親異則畏敬和親則無怨畏敬則不爭。晏子云:人君無禮無以臨其一邦大夫無禮官吏不恭父子無禮其家必凶詩曰人而無禮胡不遄死故禮不可去也。老子云:聖人常善救人故無棄人常善救物故無棄物。六韜云:天下有粟聖人食之天下有民聖人收之天下有物聖人栽之利天下者取天下安天下者有天下愛天下者久天下仁天下者化天下。
孟子云:堯以不得舜為己憂舜以不得禹皋陶為己憂分人以財謂之惠教人以善謂之忠為天下得人謂之仁是故以天下與人易為天下得人難。左傳云:視民如子見不仁者誅之如鷹鸇之逐鳥雀也。晏子云:古之賢君飽而知人之飢溫而知人之寒逸而知人之勞。淮南子云:故古之君人者甚慘怛於民也國有飢者食不重味民有寒者而冬不被裘歲豐穀登乃始懸鐘鼓陳干戚君臣上下同心而樂之國無哀人。孟子云:孟子曰以佚道使民雖勞不怨以生道殺民雖死不怨殺者。漢書云:敬賢如大賓愛民如赤子內恕情之所安而施之海內是以囹圄空虛天下太平。左傳云:良君養民如子蓋之如天容之如地民奉其君愛之如父母仰之如日月敬之如神明畏之如雷霆。新序云:樂民之樂者人亦樂其樂憂人之憂者民亦憂其憂樂以天下憂以天下然而不王者未之有也。
左傳云:民生在勤勤則不匱。漢書云:筦子曰倉廩實知禮節民不足而可治者自古及今未之嘗聞。漢書云:民貧則奸邪生貧生於不足不足生於不農不農則不地著不地著則離鄉輕家民如鳥獸雖有高城深池嚴法重刑猶不能禁也。魏志云:夫治獄者得其情則無冤死之囚丁壯者得盡地力則無饑饉之民窮老者得仰食倉廩則無餒餓之殍嫁娶以時則男女無怨曠之恨胎養必全則孕者無自傷之哀新生必復則孩者無不育之累壯而後役則幼者無離家之思二毛不戎則老者無頓伏之患醫藥以療其疾寬繇以樂其業威罰以抑其強恩仁以濟其弱賑貸以贍其乏十年之後既笄者必盈巷二十年之後勝兵者必滿野矣。孟子云:故為高必因丘陵為下必因川澤為政不因先王之法可謂智乎是以惟仁者宜在高位不仁而在高位是播惡於眾也。六韜云:昔帝堯上世之所謂賢君也堯王天下之時金銀珠玉弗服錦繡文綺弗衣奇怪異物弗視玩好之器弗寶淫佚之樂弗聽宮垣室屋弗崇茅茨之蓋不剪衣履不敝盡不更為慈味重累不食不以役作之故留耕種之時削心約志從事乎無為其自奉也甚薄役賦也甚寡故萬民富樂而無飢寒之色百姓戴其君如日月視其君如父母。司馬法云:五德以時合散以為民紀古之道也。六韜云:賞在於成民之生罰在於使人無罪是以賞罰施民而天下化矣。
傅子云:善治民者開其正道因所好而賞之則民樂其德也塞其邪路因所惡而罰之則民畏其威矣。袁子正書云:賞一人而天下知所從罰一人而天下知所避明開塞之路使百姓曉然知軌疏之所由是以賢者不憂知者不懼干祿者不邪。袁子正書云:賞足榮而罰可畏智者知榮辱之必至是故勸善之心生而不軌之奸息。文子云:善賞者費少而勸多善罰者刑省而奸禁。漢書云:凡爵列官職賞慶刑罰皆以類相從者也一物失稱亂之端也德不稱位能不稱官賞不當功刑不當罪不祥莫大焉。傅子云:若賞一無功則天下飾詐矣罰一無罪則天下懷疑矣是以明德慎賞而不肯輕之明德慎罰而不肯忽之。三略云:廢一善則終善衰賞一惡則眾惡多善者得其祐惡者受其誅則國安而終善到矣。申鑒云:賞不勸謂之止善罰不懲謂之縱惡。
左傳云:善為國者賞不僭而刑不濫賞僭則懼及淫人刑濫則及善人若不幸而過寧僭無濫。蜀志云:賞不遺遠罰不阿近爵不可以無功取刑不可以勢貴免此賢愚之所以僉忘其身者也。昌言云:德教者人君之常任也而刑罰為之佐助焉。史記云:法令者治之具而非制治清濁之源也。鹽鐵論云:古者明其仁義之誓使民不踰不教而殺是虐民也與其刑不可踰不若義之不可踰也聞禮義行而刑罰中未聞刑罰任而孝悌興也高牆狹基不可立也嚴刑峻法不可久也。六韜云:君不法天地而隨世俗之所善以為法故令出必亂亂則復更為法是以法令數變則群邪成俗而君沉於世是以國不免危亡矣。晉書云:善為治者綱舉而網疏綱舉則所羅者廣網疏則小罪必漏所羅者廣則大罪不縱則甚泰必刑微過必漏則為政不苛甚泰必刑然後犯治必塞此為治之要也。三略云:一令逆者則百令失一惡施者則百惡結。
鹽鐵論云:道徑眾民不知所由也法令眾人不知所避也故王者之制法也昭乎如日月故民不迷曠乎若大路故民不惑幽隱遠方折乎知之愚婦童婦咸知所避是故法令不犯而獄犴不用也。左傳云:夫文止戈為武武王克商作頌曰載戢干戈載櫜弓矢夫武禁暴戢兵保大定功安民和眾豐財者也故使子孫忘其章。孫子兵法云:是故百戰百勝非善之善者也不戰而屈人之兵善之善者也。孫慶子云:仁人之兵所存者神所過者化若時雨之降莫不悅喜故近者親其善遠者慕其德兵不血刃遠邇來服德盛於此施及四極。三略云:聖王之用兵也非好樂之將以誅暴討亂夫以義而誅不義若決江河而溉熒火臨不測而擠欲墜其克之必也。漢書云:國雖大好戰必亡天下雖平忘戰必危。漢書云:軍旅之後必有凶年言民以其愁苦之氣傷陰陽之和也出兵雖勝猶有後憂恐災害之變因此以生。尸子云:上綱茍直百目皆開德行茍直群物皆正正也者正人者也身不正則人不從是故不言而信不怒而威不施而仁有諸心而彼正謂之至政。
尸子云:一天下者令於天下則行禁焉則止桀紂令天下而不行禁焉而不止故不得臣也目之所美心以為不義弗敢視也口之所甘心以為非義弗敢食也耳之所樂心以為不義不敢聽也身之所安心以為不義弗敢服也然則令於天下而行禁焉而止者心也故曰心者身之君也天子以天下受令於心心不當則天下禍諸侯以國受令於心心不當則國亡匹夫以身受令於心心不當則身為戮矣。後漢書云:夫改政移風必有其本傳曰吳王好劍客百姓多瘢瘡楚王好細腰宮中多餓死長安語曰城中好高髻四方高一尺城中好廣眉四方且半額城中好大袖四方用匹帛斯言如戲有切事實。管子云:明主在上位則官不得枉法吏不得為私民知事吏之無益故貨財不行於吏權衡平正而待物故姦詐之人不得行其私故曰有權衡之稱者不可欺以輕重也。孔子家語云:公曰子之教寡人備矣敢問行之所始孔子曰立愛自親始教民睦也立敬自長始教民順也教以慈睦而民貴有親教以敬長而民貴用命民既孝於親又順以聽命措諸天下無所不行。論語云:子曰上好禮則民莫敢不敬上好義則民莫敢不服上好信則民莫敢不用情夫如是則四方之民襁負其子而至矣。文子云:君子無德即下怨無仁即下爭無義即下異無禮即下亂四經不立謂之無道無道而不亡者未之有也。尚書云:凡人未見聖若弗克見既見聖亦弗克由聖爾其戒哉爾惟風下民惟草。淮南子云:兵者所以討暴也非所以為暴也樂者所以致和也非所以為淫也喪者所以盡哀也非所以為偽也故事親有道矣而愛為務朝廷有容矣而敬為上處喪有禮矣而哀為主用兵有術矣而義為本本立而道行本傷而道廢矣。
禮記云:聖人南面而聽天下所且先者有五民不得與焉一曰治親二曰報功三曰舉賢四曰使能五曰存愛五者一得於天下民無不足無不贍五者一物紕繆民不得其死聖人南面而治天下必自人道始矣。潛夫論云:凡為治之大體莫善於抑末而務本莫不善於離本而飾末夫為國者以富民為本以正學為基民富乃可教學正乃得義民貧則背善學淫則詐偽入學則不亂得義則忠孝故明君之法務此二者以為太平基也。蔣子云:夫隨俗樹化因世建業慎在務三而已一曰擇人二曰因民三曰從時時移而不移違天之祥也民望而不因違人之咎也好善而不能擇人敗官之患也三者失則天人之事悖矣夫人乖則時逆時逆則天違天違而望國安未有也。後漢書云:昔仲弓季氏之家臣子游武城之小宰孔子猶誨以賢才問以得人明政之小大以人為本。漢書云:臣聞上古堯舜之時不貴爵賞而民勸善不重刑罰而民不犯躬率以正遇民信也末世貴爵厚賞而民不信也夫厚賞重型未足以勸善而禁非必信而已矣是故因能任官則分職治去無用之言則事情得不作無用之器即賦斂省不奪民時即百姓富有德者進無德者退則朝廷尊有功者上無功者下則群臣逡罰當罪則姦邪止賞當賢則臣下勸凡此八者治之本也。史記云:故先王見始終之變知存亡之機是以牧民之道務在安之而已天下雖有逆行之臣必無響應之助矣故曰安民可與行義而危民易與為非此之謂也。莊子云:聖人行不言之教道不可致也失道而後德失德而後仁失仁而後義失義而後禮。鹽鐵論云:語曰既富矣又何加焉曰教之教之以德齊之以禮則民徙義而從善莫不入孝出悌夫何奢侈暴慢之有乎。
尹文子云:道行於世則貧賤者不怨富貴者不驕愚弱者不懾智勇者不矜足於分也法行於世則貧賤者不敢怨富貴富貴者不敢凌貧賤愚弱者不敢冀智勇智勇者不敢鄙愚弱此法之不及道也。漢書云:天道之大者在陰陽陽為德陰為刑刑主殺而德主生是故陽常居大夏而以生育養長為事陰常居大冬而積於空虛不用之處以此見天之任德不任刑也天使陽出布施於上而主歲功使陰入伏於下而時出佐陽陽不得陰之助亦不能獨成歲也王者承天意以從事故任德教而不任刑刑者不可任以治世猶陰之不可任以成歲也。仲長子昌言云:大治之後有易亂之民者安寧無故邪心起也大亂之後有易治之勢者創艾禍災樂生全也刑繁而亂益甚者法難勝避茍免而無恥也教興而罰罕用者仁義相厲廉恥成也。漢書云:夫上之化下下之從上猶泥之在鈞唯甄者之所為猶金之在鎔唯治者之所鑄綏之斯俠動之斯和此之謂也。後漢書云:以身教者從以言教者訟。漢書云:朝廷者天下之楨幹也公卿大夫相與循禮恭讓則民不爭好仁樂施則下不暴上義高節則民興行寬柔和惠則眾相愛四者明王之所以不嚴而成化也何者朝有變色之言則下有爭鬥之患上有自專之士則下有不讓之人上有克勝之佐則下有傷害之心上有好利之臣則下有盜竊之民此其本也今俗吏之治皆不本禮讓而上克暴或忮害好陷人於罪貪財而慕勢故犯法者眾姦邪不止雖嚴刑峻法猶不為變此非其天性有由然也。列子云:文子曰周諺有言察見淵魚者不祥智料隱匿者有殃且君欲無盜莫若舉賢而任之使教明於上化行於下人有恥心則和盜之為於是用隨會知政而群盜奔秦焉。體論云:所貴聖人者非貴其隨罪而作刑也貴其防亂之所生也是以至人之為治也民有小罪必求其善以赦其過民有大罪必原其故以仁輔化是故上下親而不離道化流而不薀。
老子云:聖人無常心以百姓心為心善者吾善之不善者吾亦善之信者吾信之不信者吾亦信之。老子云:善人者不善人之師也不善人者善人之資也。左傳云:為國家者見惡如農夫之務去草焉芟夷蘊崇之絕其本根勿使能殖則善者信矣。說苑云:當堯之時舜為司徒契為司馬禹為司空后稷為田疇夔為樂正倕為工師伯夷為秩宗皋陶為大理益掌驅禽堯不能為一焉堯為君而九子者為臣其何故也堯知九職之事使九子各受其事皆勝其任以成功堯遂乘成功以王天下是故知人者主道也知事者臣道也主道知人臣道知事毋亂舊法而天下治矣。劉廙政論云:自古人君莫不願得忠賢而用之也既得之莫不訪之於眾人也忠於君者豈能必利於人茍無利於人又何能保譽於人哉故常願之於心而常先之於人也非願之之不篤而失之也所以定之之術非也。魏志云:夫孝行著於家門豈不忠恪於在官乎仁恕稱於九族豈不達於為政乎義斷行於鄉黨豈不堪於事任乎。周書云:富貴者觀其有禮施貧窮者觀其有德守嬖寵者觀其不驕奢隱約者觀其不懾懼其少者觀其恭敬好學而能弟其壯者觀其潔廉務行而勝其私其老者觀其思慎彊其所不足而不踰父子之間觀其慈孝兄弟之間觀其和友君臣之間觀其忠惠鄉黨之間觀其信誠設之以謀以觀其智示之以難以觀其勇煩之以事以觀其治臨之以利以觀其不貪濫之以樂以觀其不荒喜之以觀其輕怒之以觀其重醉之以觀其失縱之以觀其常遠之以觀其不貳昵之以觀其不狎復徵其言以觀其精曲省其行以觀其備此之謂觀誠。漢書云:蓋有非常之功必待非常之人故馬或奔踶而致千里士或有負俗之累而立功名夫泛駕之馬跅弛之士亦在御之而已其令州郡察吏民有茂材異等可為將相及使絕國者。
後漢書云:夫陰陽和歲乃豐君臣同心化乃成也其刺史太守以下拜除京師及道出洛陽者宜皆召見可因博問四方兼以觀察其人諸上書言事有不合者可但報歸田里不宜過加喜怒以明在寬也。文子云:以天下之目視以天下之耳聽以天下之智慮以天下之力爭故號令能下究而臣情得上聞百官脩通群臣輻湊喜不以賞賜怒不以罪誅法令察而不苛耳目通而不暗善否之情日陳於前而不逆賢者盡其智不肖者竭其力近者安其性遠者懷其德用人之道也。論語云:子曰無為而治者其舜也與夫何為哉恭己正南面而已矣。尚書云:周公戒於王曰文王罔攸兼于庶言庶獄庶慎惟有司之牧夫。袁子正書云:明王之使人有五一曰以大體期之二曰要其成功三曰忠信不疑四曰至公無私五曰與天下同憂以大體期之則臣自重要其成功則臣勤懼忠信不疑則臣盡節至公無私則臣盡情與天下同憂則臣盡死。袁子正書云:夫唯信而後可以使人昔者齊威王使章子將而伐魏人言其反者三威王不應也自是之後為齊將者無有自疑之心是以兵強於終始也。淮南子云:賢主之用人猶巧匠制木大小脩短皆得所宜規矩方圓各有所施殊形異材莫不可得而用也天下之物莫凶於奚毒然而良醫橐而藏之有所用也是故竹木草莽之材猶有不棄者而又況人乎。袁子正書云:夫有不急之官則有不急之祿國之蛑賊也明主設官使人當於事人當於事則吏少而民多民多則歸農者眾吏少則所奉者寡使吏祿厚則養足則無求於民無求於民姦軌息矣。
禮記云:凡官民材必先論之論辯然後使之任事然後爵之位定然後祿之。呂氏春秋云:凡使賢不肖異使不肖以賞罰使賢以義故賢主之使其下也必以義必審賞罰然後賢不肖盡為用也。慎子云:古者工不兼事士不兼官工不兼事則事省事省則易勝士不兼官則職寡職寡則易守故士位可世工事可常。後漢書云:夫事積久則吏自重吏安則民自靜傳曰五年再閏天道乃備夫以天地之靈猶五載以成其化況人道哉。左傳云:人之愛人求利之也今吾子愛人則以政猶未能操刀而使割也其傷實多子之愛人傷之而已其誰敢求愛於子子於鄭國棟也棟折榱崩僑將厭焉敢不盡言子有美錦不使人學製大官大邑身之所庇也而使學者製焉其為美錦不亦多乎僑聞學而後入政未聞以政學者也若果行此必有所害譬如田獵射御貫則能獲禽若未嘗登車射御則敗績厭覆是懼何暇思獲。韓詩外傳云:智如原泉行可以為表儀者人師也智可以砥礪行可以為輔檠者人友也據法守職而不敢為非者人吏也當前快意一呼再諾者人隸也故上主以師為佐中主以友為佐下主以吏為佐危亡之主以隸為佐欲觀其亡必由其下故同明者相見同聽者相聞同志者相從非賢者莫能用賢故輔佐左右所任使有存亡之機得失之要也可無慎乎。傅子云:親民授業平理百事猛以威吏寬以容民者令長之職也然則令長者最親民之吏百姓之命也國以民為本親民之吏不可以不留意也。商君子云:公私之分明則小人不嫉賢而不肖者不妒功故三王以義親五伯以法正諸侯皆非私天下之利也今亂世之君臣區區然皆欲擅一國之利而蒐一官之重以便其私此國之所以危也。
呂氏春秋云:天無私覆也地無私載也日月無私燭也四時無私為也行其德而萬物得遂長焉庖人調和而不敢食故可以為庖若使庖人調和而食之則不可以為庖矣伯王之君亦然誅暴而不私以封天下之賢者故可以為伯王若使王伯之君誅暴而私之則亦不可以為王伯矣。漢書云:治天下者當用天下之心為心不得自專快意而已也上之皇天見譴下之黎庶恨怨。尸子云:因井中視星所視不過數星自丘上以視則見其始出又見其入非明益也勢使然也夫私心井中也公心丘上也故智載於私則所知少載於公則所知多矣。傅子云:唯至公故近者安焉遠者歸焉枉直取正而天下信之唯無忌心故進者自盡而退不懷疑其道泰然浸潤之譖不敢干也。袁子正書云:公道行即邪利無所隱矣向公即百姓之所道者一向私即百姓之所道者萬一向公則明不勞而姦自息一向私則繁刑罰而姦不禁故公之為道言甚約而用之甚博。六韜云:利人者天下啟之害人者天下閉之天下非一人之天下也取天下若逐野獸得之而天下皆有分肉若同舟而濟濟則皆同其利舟敗皆同其害然則皆有啟之無有閉之矣。禮記云:子曰民以君為心君以民為體心莊則體舒心肅則容敬心好之身必安之君好之民必欲之心以體全亦以體傷君以民存亦以民亡。吳志云:財須民生強賴民力威恃民勢福由民殖德俟民茂義以民行六者既備然後應天受祚保族宜邦書曰眾非后無能胥以寧后非眾無以辟四方推是言之則民以君安君以民濟不易之道也。
論語云:哀公問於有若曰年飢用不足如之何對曰盍徹乎曰二吾猶不足如之何其徹也對曰百姓足君孰與不足百姓不足君孰與足。文子云:夫至人精誠內形德流四方見天下有利喜而不忘見天下有害憂若有喪夫憂民之憂者民亦憂其憂樂人之樂者人亦樂其樂故樂以天下憂以天下然而不王者未之有也。尸子云:父母之所畜子者非賢強也非聰明也非俊智也愛之憂之欲其賢己也人利之與我利之無擇也此父母所以畜子也然則愛天下欲其賢己也人利之與我利之無擇也則天下之畜亦然矣此堯之所以畜天下也。尸子云:誠愛天下者得賢奚以知其然也弱子有疾慈母之見秦醫也不爭禮貌在囹圄其走大吏也不愛資財視天下若子是故其見醫者不爭禮貌其奉養也不愛資財故文王之見太公望也一日五分桓公之奉管仲也列成有數此所以其僻小身至穢污而為正於天下也。論語云:子路問政子曰先之勞之請益曰毋倦。尚書云:弗作無益害有益功乃成弗貴異物賤用物民乃足。漢書云:詩曰凱悌君子民之父母今人有過教未施而刑已加焉或欲改行為善而道無由至朕甚憐之夫刑至斷支體刻肌膚終身不息何其刑之痛而不德也豈稱為民父母之意哉。禮記云:詩云樂只君子民之父母民之所好好之民之所惡惡之此之謂民之父母好人之所惡惡人之所好是謂拂人之性災必逮夫身。
袁子正書云:太上使民知道其次使民知心其下使民不得為非使民知道者德也使民知心者義也使民不得為非者威禁也威禁者賞必行刑必斷之謂也此三道者治天下之具也欲王而王欲霸而霸欲強而強在人主所志也。論語云:子曰導千乘之國敬事而信節用而愛人使民以時。論語云:定公問君使臣臣事君如之何孔子對曰君使臣以禮臣事君以忠。袁子正書云:治國有四一曰尚德二曰考能三曰賞功四曰罰罪四者明則國治矣夫論士不以其德而以其舊考能不以其才而以其久而求下之貴上不可得也賞可以勢求罰可以力避而求下之無姦不可得也。袁子正書云:先王為禮以達人之性理刑以承禮之所不足故以仁義為不足以治者不知人性者也是故失教失教者無本也以刑法為不可用者是不知情偽者也是故失威失威者不禁也故有刑法而無仁義久則民忽民忽則怒也有仁義而無刑法則民慢民慢則姦起也故曰本之以仁成之以法使兩通而無偏重則治之至也夫仁義雖弱而持久刑殺雖強而速亡自然之治也。鹽鐵論云:古者篤教以導民明辟以正刑刑之於治猶策之於御也良工不能無策而御有策而勿用也聖人假法以成教教成而刑不施。漢書云:臣聞咎繇戒帝舜曰亡敖佚欲有國兢兢業業一日二日萬機箕子戒武王曰臣無有作威作福亡有玉食臣之有作威作福玉食害於而家凶於而國人用側頗辟民用僭慝。周禮云:以八柄詔王馭群臣一曰爵以馭其貴二曰祿以馭其富三曰予以馭其幸四曰置以馭其行五曰生以馭其福六曰奪以馭其貧七曰廢以馭其罪八曰誅以馭其過。
申子云:明君如身臣如手君若號臣如響君設其本臣操其末君治其要臣行其詳君操其柄臣事其常為人臣者操契以責其名名者天地之綱聖人之符張天地之綱用聖人之符則萬物之情無所逃之矣。漢書云:富者奢侈羨溢貧者窮急愁苦而上不救則民不樂生民不樂生尚不避死安能避罪此刑罰之所以繁而姦邪不可勝者也故受祿之家食祿而已不與民爭業然後利可均布而民可家足也此上天之理而太古之道天子之所宜法以為制大夫之所當循以為行也。韓子云:凡法令更則利害易利害易則民務變民務變謂之變業故以理觀之事大眾而數搖之則少成功藏大器而數徙之則多敗傷烹小鮮而數橈之則賊其宰治大國而數變法則民苦之是以有道之君貴虛靜而重變法故曰治大國者若烹小鮮。禮記云:上人疑則百姓惑下難知則君長勞故君民者章好以示民俗慎惡以御民之淫則民不惑矣。禮記云:先王制禮也以節事脩樂以導志故觀其禮樂而治亂可知。孔子家語云:子張問聖人之所以教孔子曰師乎吾語汝聖人明於禮樂舉而措之而已子張又問孔子曰師爾以為必布几筵揖讓升降酌獻酬酢然後謂之禮乎爾以為必行綴兆執羽籥作鐘鼓然後謂之樂乎言而可履禮也行而可樂樂也聖人力此二者以恭己南面是故天下太平萬國順服百官乘事上下有禮也。左傳云:簡子曰敢問何謂禮對曰吉也聞諸先大夫子產曰夫禮天之經地之義民之行天地之經而民實則之則天之明因地之性生其六氣用其五行氣為五味發為五色章為五聲淫則昏亂民失其性是故為禮以奉之。漢書云:周監二代禮文尤具事為之制曲為之防故稱禮經三百威儀三千於是教化浹洽民用和睦災害不生禍亂不作囹圄空虛四十餘年。
傅子云:傅子曰能以禮教興天下者其知大本之所立乎夫大本者與天地並存與人道俱設雖蔽天地不可以質文損益變也大本有三一曰君臣以立邦國二曰父子以定家室三曰夫婦以別內外三本者立則天下正三本不立則天下不可得而正天下不可得而正則有國有家者亟亡而立人之道廢矣。淮南子云:先王之制法也因民之所好而為之節文者也因其好色而制婚姻之禮故男女有班因其好音而正雅頌之聲故風俗不流因其寧室家樂妻子教之以孝故父子有親因其喜朋友而教之以悌故長幼有序然後脩朝聘以明貴賤鄉飲習射以明長幼時蒐振旅以習用兵入學庠序以脩人倫此皆人所有於性而聖人所匠成也。禮記云:子曰禮者何也即事之治也治國而無禮譬猶瞽之無相與倀倀乎其何之譬如終夜有求幽室之中非燭何以見之若無禮則手足無所措耳目無所加進退揖讓無所制是故以之居處長幼失其別閨門三族失其和朝廷官爵失其序軍旅武功失其制宮室失其度量喪紀失其哀政事失其施凡眾之動失其宜。禮記云:先王之立禮也有本有文忠信禮之本義理禮之文無本不立無文不行。毛詩云:相鼠有皮人而無儀人而無儀不死胡為相鼠有體人而無禮而無禮胡不遄死。論語云:有子曰禮之用和為貴先王之道斯為美小大由之有所不行知和而和不以禮節之亦不可行也。毛詩云:情發於聲聲成文謂之音治世之音安以樂其政和亂世之音怨以怒其政乖亡國之音哀以思其民困故正得失動天地感鬼神莫近於詩先王以是經夫婦成孝敬厚人倫美教化移風易俗。漢書云:農天下之大本也民所恃以生也而民或不務本而事末故生不遂。
崔寔政論云:國以民為根民以榖為命命盡則根拔根拔則本顛。傅子云:民財暴賤而非常暴貴非常暴貴則本竭而末盈末盈本竭而國富民安未之有矣。漢書云:夫珠玉金銀飢不可食寒不可依然而眾貴之者以上用之故也其為物輕微易臧在於把握可以周海內而無飢寒之患此令民易去其鄉盜賊有所勸亡逃者得輕資也粟米布帛生於地長於時聚於力非可一日成也數石之重中人不勝不為姦邪所利一日弗得而飢寒至是故明君貴五穀而賤金玉。漢書云:欲民務農在於貴粟貴粟之道在於使民以粟為賞罰今募天下入粟縣官得以拜爵得以除罪如此富人有爵農民有錢粟有所渫矣夫能入粟以受爵皆有餘者也取於有餘以供上用則貧民之賦可損所謂損有餘補不足令出而民利者也順於民心所補者三一曰主用足二曰民賦少三曰勸農功。抱朴子云:抱朴子曰民財匱矣而求不已下力極矣而役不休欲怨歡之不生規其寧之惟永猶斷根以續枝剜背以裨腹刻目以廣明割耳以開聰也。管子云:齊桓公問管子曰吾念有而勿失得而勿忘為之有道乎對曰勿創勿作時至而隨無以私好惡害公正察民所惡以自為戒黃帝立明臺之議堯有衢室之問舜有高善之旌禹立諫鼓於朝湯有總街之庭以觀民誹也此古聖帝明王所以有而勿失得而勿忘者也。毛詩云:湯降不遲聖敬日躋昭假遲遲上帝是祗帝命式于九圍不競不絿不剛不柔敷政優優百祿是遒。申鑒云:古者天子諸侯有事必告於廟有二史右史記事左史記言事為春秋言為尚書君舉必記臧否成敗無不存焉下及士庶茍有茂異咸在載籍或欲顯而不得欲隱而名章得失一朝榮辱千載善人勸焉淫人懼焉故先王重之以副賞罰以輔法教宜於今者官以其方各書其事歲盡則集之於尚書各備史官使掌其典。
新序云:曾子曰人之將死其言也善恭王之謂也孔子曰朝聞道夕死可矣於是以開後嗣覺來世猶愈沒身不寤者也。典語云:先王重於爵位慎於官人制爵必俟有德班祿必施有功是以見其爵者昭其德聞其祿者知其功。鬻子云:昔者魯周公使衛康叔往守於殷戒之曰與殺不辜寧失有罪無有無罪而見誅無有有功而不賞戒之封誅賞之慎焉。文子云:人之性有仁義之資非聖王為之法度不可使向方也因其所惡以禁姦故刑罰不用威行如神矣因其性即天下聽從咈其性即法度張而不用。體論云:為政者不可以不知民之情知民然後民乃從令己所不欲不施於人令安得不從乎故善政者簡而易行則民不變法存身而民象之則民不怨。商君子云:法令者民之命也為治之本也所以備民也智者不得過愚者不得不及名分不定而欲天下之治是猶欲無饑而去食欲無寒而去依也其不幾亦明矣一兔走而百人追之非以兔為可分以為百有名之未定也夫賣兔者滿市盜不敢取由名分之定也。商君子云:故夫名分定勢治之道也名分不定勢亂之道也故勢治者不可亂也勢亂者不可治也夫勢亂而欲治之愈亂矣勢治而治之則治矣故聖人治治不治亂也聖人為民法必使之明白易知愚智遍能知之萬民無陷於險危也。袁子正書云:天下之事以次為爵祿以次進士君子以精德顯夫德有次則行修官有次則人靜事有次則民安農夫思其疆畔百工思其規矩士君子思其德行群臣百官思其分職上之人思其一道侵官無所由離業無所至夫然故天下之道正而民壹。
袁子正書云:法出而不正是無法也法正而不行是無君也。體論云:公之於法無不可也過輕亦可過重亦可私之於法無可也過輕則縱姦過重則傷善今之為法者不平公私之分而辯輕重之文不本百姓之心而謹奏當之書是治化在身而走求之也。尚書云:非佞折獄惟良折獄罔非在中哀敬折獄咸庶中正。鹽鐵論云:非患銚鉏之不利患其舍草而芸苗也非患無準平患其舍枉而繩直也故親近為過不必誅是鉏不用也疏遠有功不必賞是苗不養也故世不患無法而患無必行之法也。孔子家語云:凡聽五刑之訟必原父子之親立君臣之義以權之意論輕重之序慎測淺深之量以別之悉其聰明致其忠愛以盡之。孔子家語云:仲弓曰古之禁何禁孔子曰析言破律亂名改作執左道以亂政者殺作淫聲造異服設奇伎奇器以盪上心者殺行偽而堅言偽而辨學非而博順非而澤以惑眾者殺假於鬼神時日卜筮以疑民者殺此四誅者不待時不以聽文子云:誦先王之書不若聞其言聞其言不若得其所以言得其所以言者言弗能言也故道可道者非常道也名可名者非常名也故聖人所由曰道所為曰事道由金石壹調不可更事猶琴瑟每終改調故法制禮樂者治之具也非所以為治也。漢書云:怒者逆德也兵者凶器也爭者末節也故聖王重之夫務戰勝窮武事未有不悔者也。
尚書云:同力度德同德度義。政要論云:歷觀古今用兵之敗非鼓之日也民心離散素行豫敗也用兵之勝非陳之朝也民心親附素行豫勝也左傳云:會聞用師觀舋而動德刑政事典禮不易不可敵也。六韜云:武王問太公曰論將之道奈何太公曰將有五才十過所謂五才者勇智仁信忠也勇則不可犯智則不可亂仁則愛人信則不欺人忠則無二心所謂十過者將有勇而輕死者有急而心速者有貪而喜利者有仁而不忍於人者有智而心怯者有信而喜信於人者有廉潔而不愛民者有智而心緩者有剛毅而自用者愞心而喜用人者。吳子云:夫總文武者軍之將也兼剛柔者兵之事也凡人之論將恒觀之於勇勇之於將乃數分之一耳夫勇者輕命而不知利未可也。六韜云:武王曰士高下豈有差乎太公曰有九差武王曰願聞之太公曰人才參差大小猶斗不以盛石滿則棄矣非其人而使之安得不殆多言多語惡口惡舌終日言惡寢臥不絕為眾所憎為人所疾此可使要問閭里察姦伺猾權數好事夜臥早起雖遽不悔此妻子將也先語察事實長希言賦物平均此十人之將也切切截截不用諫言數行刑戮不避親戚此百人之將也訟辨好勝疾賊侵陵斥人以刑欲正一眾此千人之將也外貌咋咋言語切切知人飢飽習人劇易此萬人之將也戰戰憟憟日慎一日近賢進謀使人以節言語不慢忠心誠必此十萬之將也溫良實長用心無兩見賢進之行法不枉此百萬之將也動動紛紛鄰國皆聞出入居處百姓所親誠信緩大明於領世能教成事又能救敗上知天文下知地理四海之內皆如妻子此英雄之率乃天下之主也。三略云:夫將師者必與士卒用滋味而共安危敵乃可加昔者良將之用兵也人有饋一簞醪者使投諸河與士卒同流而飲之夫一簞之醪不能味一河之水而三軍之士思為致死者以滋味之及己也。史記云:穰苴曰將受命之日則忘其家臨軍約束則忘其親援枹鼓之急則忘其身。
司馬法云:賞不踰時欲民速得為善之利也罰不遷列欲民速睹為不善之害也。論語云:子曰以不教民戰是謂棄之。
第五篇敬慎周易云:積善之家必有餘慶積不善之家必有餘殃。周易云:善不積不足以成名惡不積不足以滅身小人以小善為無益而弗為也以小惡為無傷而弗去也故惡積而不可掩罪大而不可解也。漢書云:夫十圍之木始生而如糱足可搔而絕手可擢而拔據其未生先其未形也磨礱砥礪不見其損有時而盡種樹畜養不見其益有時而大積德累行不知其善有時而用棄義背理不知其惡有時而亡。禮記云:傲不可長欲不可縱志不可滿樂不可極。漢書云:蓋明者遠見於未萌知者避危於無形禍固多臧於隱微而發於人之所忽者也。論語云:子曰人而無遠慮必有近憂。周易云:子曰危者安其位者也亡者保其存者也亂者有其治者也是故君子安不忘危存不忘亡治不忘亂是以身安而國家可保也易其亡其亡繫于苞桑。
老子云:禍兮福之所倚福兮禍之所伏孰知其極。桓子新論云:教人曲突遠薪固無恩澤燋頭爛額反為上客蓋傷其賤本而貴末豈夫獨突薪可以除害哉後世多損於杜塞未萌而勤於攻擊已成謀臣稀賞而鬥士常榮。尚書云:玩人喪德玩物喪志。史記云:箕子者紂親戚也紂為象箸箕子歎曰彼為象箸必為玉杯為玉杯則必思遠方珍怪之物而御之矣輿馬宮室之漸自此始不可振也。老子云:圖難於其易為大於其細天下難事必作於易天下大事必作於細是以聖人終不為大故能成其大。鶡冠子云:煖曰王獨不聞魏文侯之問扁鵲耶曰子昆弟三人其孰最善為醫扁鵲曰長兄最善中兄次之扁鵲最為下也文侯曰可得聞耶扁鵲曰長兄於病視神未有形而除之故名不出於家中兄治病其在毫毛故名不出於閭若扁鵲者鑱血脈投毒藥割肌膚而名出聞於諸侯。漢書云:眾賢和於朝則萬物和於野故四海之內靡不和寧。申鑒云:百姓上下睹利害之存乎己也故肅恭其心慎脩其行有罪惡者無徼幸無罪過者不憂懼請謁無所行貨賂無所用則民志平矣是謂正俗。
申鑒云:君臣親而有禮百僚和而不同讓而不爭勤而不怨無事唯職是司此治國之風也。後漢書云:古之進者有德有命今之進者唯財與力。周易云:上慢下暴盜思伐之矣慢藏誨盜治容誨淫。中論云:民之過在於哀死而不愛生悔往而不慎來善語乎已然好爭乎遂事墮今日而懈於後旬如斯以及於老。後漢書云:黃石公記曰柔能制剛弱能制強柔者德也剛者賊也弱者仁之助也強者怨之歸也舍近謀遠者勞而無功舍遠謀近者逸而有終逸政多忠臣勞政多亂民故曰務廣地者荒務廣德者強有其有者安貪人有者殘殘滅之政雖成必敗。孝經云:子曰五刑之屬三千而罪莫大於不孝要君者無上非聖人者無法非孝者無親此大亂之道也。孟子云:上下交征利而國危矣。孔子家語云:哀公問於孔子曰寡人聞之東益不祥信有之乎孔子曰不祥有五而東益不與焉夫損人而自益身之不祥也棄老而取幼家之不祥也釋賢而用不肖國之不祥也老者不教幼者不學俗之不祥也聖人伏匿愚者擅權天下不祥也故不祥有五而東益不與焉。
孔子家語云:夫君者舟也民者水也水所以載舟亦所以覆舟君以此思危則危可知矣。晉書云:天子之子不患不富貴不患人不敬畏患於驕盈不聞其過不知稼穡之艱難耳至於甚者乃不知名六畜可不勉哉。孟子云:孟子曰離婁子之明公輸子之巧不以規矩不能成方圓師曠之聰不以六律不能正五音堯舜之道不以仁政不能平治天下故曰徒善不足以為政徒法不能以自行。六韜云:文王問太公曰君國主民者其所以失之者何也太公曰不慎所與也人君有六守三寶六守者一曰仁二曰義三曰忠四曰信五曰勇六曰謀是謂六守文王曰慎擇此六者奈何太公曰富之而觀其無犯貴之而觀其無驕付之而觀其無轉使而觀其無隱危之而觀其無恐事之而觀其無窮富之而不犯者仁也貴之而不驕者義也付之而不轉者忠也使之而不隱者信也危之而不恐者勇也事之而不窮者謀也人君慎此六者以為君用君無以三寶借人以三寶借人則君將失其威大農大工大商謂之三寶六守長則國昌三寶完則國安。晏子云:景公問晏子曰臨國蒞民所患何也對曰所患者三忠臣不信一患也信臣不忠二患也君臣異心三患也是以明君居上無忠而不信無信而不忠者是故君臣無獄而百姓無恐也。墨子云:子墨子曰國有七患七患者何城郭溝池不可守而治宮室一患也邊國至境四鄰莫救二患也先盡民力無用之功賞賜無能之人三患也仕者持祿遊者憂佼君脩法討臣臣懾而不敢咈四患也君自以為聖智而不問事自以為安強而無守備五患也所信者不忠所忠者不信六患也蓄種菽粟不足以食之大臣不足以事之賞賜不能喜誅罰不能威七患也以七患居國必無社稷以七患守城敵至國傾七患之所當國必有殃。韓子云:十過一曰行小忠則大忠之賊也二曰顧小利則大利之殘也三曰行僻自用無禮諸侯則亡身之至也四曰不務聽治而好五音則窮身之事也五曰貪愎喜利則滅國殺身之本也六曰耽於女樂不顧國政則亡國之過也七曰離內遠遊忽於諫士則危身之道也八曰過而不聽於忠臣而獨行其意則滅高名為人笑之始也九曰內不量力外恃諸侯則削國之患也十曰國小無禮不用諫臣則絕世之勢也。呂氏春秋云:亡國之主必驕必自智必輕物。
呂氏春秋云:故禮煩則不莊業眾則無功令苛則不聽禁多則不行。孔子家語云:鳥窮則噣獸窮則攫人窮則詐馬窮則逸自古及今未有窮其下而能無危者也。論語云:孔子曰君子有三戒少之時血氣未定戒之在色及其壯也血氣方剛戒之在鬥及其老也血氣既衰戒之在得。晉書云:古人闔棺之日然後誄行不以前善沒後惡也。申鑒云:君子有三鑒鑒乎前鑒乎人鑒乎鏡前惟訓人惟賢鏡惟明。中論云:位也者立德之機也勢也者行義之杼也聖人蹈機握杼織成天地之化使萬物順焉人倫正焉。文子云:故聖人深居以避害靜默以待時小人不知禍福之門動作而陷於刑雖曲為之備不足以全身。周易云:子曰君子安其身而後動易其心而後語定其交而後求君子修此三者故全也。
論語云:孔子曰君子有九思視思明聽思聰色思溫貌思恭言思忠事思敬疑思問忿思難見得思義。曾子云:君子博學而淺守之微言而篤行之行欲先人言欲後人見利思辱見難思詬嗜欲思恥忿怒思患君子終身守此戰戰也。論語云:子曰君子欲訥於言而敏於行。孔子家語云:凡事豫則立不豫則廢言前定則不跲事前定則不困行前定則不疚道前定則不窮。論語云:子夏為莒父宰問政子曰毋欲速毋見小利欲速則不達見小利則大事不成。晏子云:嬰聞一心可以事百君三心不可以事一君故三君之心非一心也而嬰之心非三心也。禮記云:國無九年之蓄曰不足無六年之蓄曰急無三年之蓄曰國非其國也三年耕必有一年之食九年耕必有三年之食以三十年之通雖有凶旱水溢民無菜色然後天子食日舉為樂。老子云:慎終如始則無敗事。
晏子云:詩曰靡不有初鮮克有終不能終善者不遂其國。周易云:蒙以養正聖功也。文子云:治身太上養神其次養形神清意平百節皆寧養生之本也肥肌膚充腹腸開嗜欲養生之末也。昌言云:和神氣懲思慮避風濕節飲食適嗜欲此壽考之方也。漢書云:古者衣服車馬貴賤有章以褒有德而別尊卑今上下僭差人人自制是故貪財趍利不畏死亡周之所以能致治刑措而不用者以其禁邪於冥冥絕惡於未萌也。政要論云:且夫閉情無欲者上也咈心消除者次之昔帝舜藏黃金於嶄巖之山抵珠玉於深川之底及儀狄獻旨酒而禹甘之於是疏遠儀狄純上旨酒此能閉情於無欲者也。抱朴子云:抱朴子曰三辰蔽於天則清景闇於地根茇蹶於此則柯條瘁於彼道失於近則禍及於遠政繆於上而民困於下。抱朴子云:俗之傷破人倫劇於寇賊之來不能經久其所損壞一時而已。
毛詩云:親親以睦友賢不棄不遺故舊則民德歸厚矣。魏志云:使天下皆背道而趨利則人主之所最病者。傅子云:若夫商韓孫吳知人性之貪得樂進而不知兼濟其善於是束之以法要之以功使下唯力是恃唯爭是務恃力務爭至有探湯赴火而忘其身者好利之心獨用也人懷好利之心則善端沒矣。管子云:君之所審者三一曰德不當其位二曰功不當其祿三曰能不當其官此三本者治亂之原也。典語云:夫世之治亂國之安危非由他也俊乂在官則治道清奸佞干政則禍亂作故王者任人不可不慎也。毛詩云:亂之初生僭始既涵亂之又生君子信讒君子信盜亂是用暴盜言孔甘亂是用餤。孫卿子云:政險失民田薉稼惡糴貴民饑道路有死人夫是之謂人妖也政令不明舉措不時本事不理夫是之謂人妖也禮儀不修外內無別男女淫亂父子相疑上下乖離寇難日至夫是之謂人妖也三者錯無安國矣其說甚邇其災甚慘。中論云:目也者遠察天際而不能近見其眥心亦如之君子誠知心之似目也是以務鑒於人以觀得失。
韓子云:古之人目短於自見故以鏡觀面智短於自知故以道正己目失鏡則無以正鬚眉身失道則無以知迷惑。論語云:子曰由汝聞六言六蔽乎對曰未居吾語汝好仁不好學其蔽也愚好智不好學其蔽也蕩好信不好學其蔽也賊好直不好學其蔽也絞好勇不好學其蔽也亂好剛不好學其蔽也狂。韓詩外傳云:孔子曰士有五有埶尊貴者有家富厚者有資勇悍者有心智慧者有貌美好者埶尊貴不以愛民行義理而反以暴傲家富厚不以振窮救不足而反以侈靡無度資勇悍不以衛上攻戰而反以侵凌私鬥心智慧不以端計數而反以事奸飾詐貌美好不以統朝蒞民而反以蠱女從欲此五者所謂士失其美質也。魏志云:動則三思慮而後行重慎出入以往鑒來言之若輕成敗甚重。魏志云:覽往事之成敗察將來之吉凶未有干名要利欲而不厭而能保世持家永全福祿者也。鬻子云:周公曰吾聞之於政也知善不行者則謂之狂知惡不改者則謂之惑夫狂與惑者聖王之戒也。吳志云:昔桀紂滅由妖婦幽厲亂在嬖妾先帝覽之以為身戒故左右不置婬邪之色後房無曠積之女。淮南子云:天下有三危少德而多寵一危也材下有位高二危也身無大功而有厚祿三危也。
潛夫論云:夫與死人同病者不可生也與亡國同行者不可存也豈虛言哉何以知人且病以其不嗜食也何以知國之將亂以其不嗜賢也。孫卿子云:國得百姓之力者富得百姓之死者強得百姓之譽者榮三得者具而天下歸之三得者亡而天下去之六韜云:為雕文刻鏤技巧華飾以傷農事王者必禁之。文子云:凡人之道心欲小志欲大智欲圓行欲方能欲多事欲少。晏子云:溺者不問隧迷者不問路譬之猶臨難而遽鑄兵噎而遽掘井雖速亦無及。慎子云:故舉重越高者不慢於藥愛赤子者不慢於保絕險歷遠者不慢於御此得助則成釋助則廢矣。新語云:聖人居高處上則以仁義為巢乘危履傾則以聖賢為杖故高而不墜危而不仆。淮南子云:夫聖人之屈者以求申也枉者以求直也故雖出邪僻之道行幽昧之塗將欲以興大道成大功猶出林之中不得直道拯溺之人不得不濡足。
鹽鐵論云:地廣而不德者國危兵強而凌敵者身亡虎兕相搏而螻蟻得志兩敵相機而匹夫乘閑是以聖王見利慮害見遠存近。政要論云:服一綵則念女功之勞御一榖則恤農夫之勤決不聽之獄則懼刑之不中進一士之爵則恐官之失賢賞毫氂之善必有所勸罰纖芥之惡必有所沮。淮南子云:事者難成而易敗也名者難立而易廢也千里之堤以螻蟻之穴漏百尋之屋以突隙之煙焚。尚書云:慎厥終惟其始殖有禮覆昏暴欽崇天道永保天命。尚書云:無安厥位惟危慎終於始。晏子云:能長保國者能終善者也諸侯並立能終善者為長列士並立能終善者為師。周易云:勞謙君子有終吉。抱朴子云:目之所好不可從也耳之所樂不可不慎也鼻之所喜不可任也口之所嗜不可隨也心之所欲不可恣也故惑目者必逸容鮮澡也惑耳者必妍音淫聲也惑鼻者必芷蕙芬馥也惑口者必珍羞嘉旨也惑心者必勢力功名也五者畢惑則或承之禍為身患者不亦信哉是以其抑情也劇乎隄防之備決其御性也過乎腐轡之承奔故能內保永年外免舋累也。
抱朴子云:夫酒醴之近味生病之毒物無豪鋒之細益有丘山之巨損。尸子云:夫禍之始也猶熛火蘖足也易止也及其措於大事雖孔子墨翟之賢夫能救也。周易云:象曰水在火上既濟君子以思患而豫防之。漢書云:自古及今未有不亡之國也故常戰憟不敢諱亡孔子所謂富貴無常蓋謂此也。尸子云:屋焚而人救之則知德之年老者使塗隙戒突故終身無失火之患而不知德也入於囹圄解於患難者則三族德之教之以仁義慈悌則終身無患而莫之德夫禍亦有突賢者行天下而務塞之則天下無兵患矣而莫之知德也故曰聖人治於神愚人爭於神也。管子云:城郭溝渠不足以固守兵甲勇力不足以應敵博地多財不足以有眾唯有道者能備患於未形也。崔寔政論云:年榖豐稔風俗未乂夫風俗者國之脈診也不和誠未足為休書曰雖休勿休況不休而可休乎。申鑒云:禮俗不一職位不重小臣咨度庶人作議此衰國之風也君好謙臣好逸士好遊民好流此弱國之風也君臣爭明朝廷爭功士大夫爭名庶人爭利此乖國之風也上多欲下多端法不定政多門此亂國之風也以侈為博以伉為高以濫為通尊禮謂之劬守法謂之固此荒國之風也以苛為察以利為公以割下為能以附上為忠此叛國之風也上下相疏內外相疑小臣爭寵大臣爭權此危國之風也上不訪下下不諫上婦言用私政行此亡國之風也。
淮南子云:世治則小人守正而利不能誘也世亂則君子為姦而刑不能禁也。管子云:商賈在朝則貨財上流婦言人事則賞罰不信男女無別則民無廉恥而求百姓之安兵士之死節不可得也。昌言云:廉隅貞潔者德之令也流逸奔隨著行之污也風有所從來俗有所由起疾其末者刈其本惡其流者塞其源夫男女之際明別其外內遠絕其聲音激厲其廉恥塗塞其虧隙由尚有胸心之逸念睇盻之過視而況開其門導其徑者乎。老子云:天下多忌諱而民彌貧民多利器國家滋昏人多伎巧奇物滋起法物滋彰盜賊多有。崔寔政論云:今使列肆賣侈功商賈鬻僭服百工作淫器民見可欲不能不買賈人之列戶蹈踰侈矣故王政一傾普天率土莫不奢僭者非家至人告乃時勢驅之使然此則天下之患一也。漢書云:今背本而趨末食者甚眾是天下之大殘也淫侈之俗日日以長是天下之大賊也。新語云:君子之御下也民奢應之以儉驕淫者統之以理未有上仁而下賊讓行而爭路者也故孔子曰移風易俗豈家令人視之哉亦取之於身而已矣。文子云:順其善意防其邪心與民同出一道即民性可善風俗可美矣。
傅子云:上好德則下修行上好言則下飾辯修行則仁義興焉飾辯則大偽起焉此必然之徵也德者難成而難見者也言者易撰而易悅者也先王知言之易而悅之者眾故不尚焉。傅子云:古者民樸而化淳上少欲而尟偽依足以暖身食足以充口器足以給用居足以避風雨養以大道而民樂其生敦以大質而下無逸心日中為市民交易而退各得其所蓋化淳也。國語云:文公問於郭偃曰始也吾以國為易今也難對曰君以為易其難也將至矣君以為難其易也將至矣。尚書云:大禹曰后克艱厥后臣克艱厥臣政乃乂黎民敏德。呂氏春秋云:義也者萬事之紀也君臣上下親疏之所由起也治亂安危之所在也勿求於他必反人情。管子云:明主不用其智而任聖人之智不用其力而任眾人之力故以聖人之智思慮者無不知也以眾人之力起事者無不成也能自去而因天下之智力起則身逸而福多亂主獨用其智而不任聖人之智獨用其力而不任眾人之力故其身勞而禍多故曰獨任之國勞而多禍。管子云:國之所以亂者四內有疑妻之妾此宮亂也庶有疑嫡之子此家亂也朝有疑相之臣此國亂也任官無能此眾亂也四者無別主失其體群官朋黨以懷其私則失疆故妻必定子必正相必直立以聽官必忠信以敬。論語云:子張問政於孔子曰何如斯可以從政矣子曰尊五美屏四惡斯可以從政矣子張曰何謂五美子曰君子惠而不費勞而不怨欲而不貪泰而不驕威而不猛子張曰何謂惠而不費子曰因人所利而利之不亦惠而不費乎擇可勞而勞之又誰怨欲仁而得仁又焉貪君子無眾寡無小大無敢慢斯不亦泰而不驕乎君子正其衣冠尊其瞻視儼然人望而畏之斯不亦威而不猛乎子張曰何謂四惡子曰不教而殺謂之虐不戒視成謂之暴慢令致期謂之賊猶之與人也出納之吝謂之有司。
政要論云:夫人君欲治者既達專持刑德之柄矣位必使當其德祿必使當其功官必使當其能此三者治亂之本也位當其德則賢者居上不肖者居下祿當其功則有勞者勸無勞者慕。尹文子云:國亂有三事年飢民散無食以之則亂治國無法則亂有法而不能用則亂有食以聚民有法而能行國不治未之有也。孔子家語云:孔子觀於明堂睹四方治墉有堯舜桀紂之象而各有善惡之狀興廢之誡焉又有周公相成王抱之而負斧扆南面以朝諸侯之圖焉孔子徘徊而望之謂從者曰此則周之所以盛也夫明鏡者所以察形往古者所以知今人主不務襲跡於其所以安存而忽怠於所以危亡是猶未有以異於卻步而欲求及前人也豈非惑哉。尚書云:古人有言曰人無于水鑒當于民鑒今惟殷墜命我其可弗大鑑。六韜云:殷君喜以人餧虎喜割人心喜殺孕婦喜殺人之父孤人之子喜奪喜誣以信為欺欺者為真以忠為不忠忠諫者死阿諛者賞以君子為下急令暴取好田獵出入不時喜治宮室脩臺池日夜無已喜為酒池肉林糟丘而牛飲者三千飲人無長幼之序貴賤之禮喜聽讒用舉無功者賞無德者富所愛專制而擅令無禮義無忠信無聖人無賢士無法度無升斛無尺丈無稱衡此殷國之大妖也。吳志云:昔秦所以亡天下者但坐賞輕而罰重刑政錯亂民力盡於奢侈目眩於美色志濁於財寶邪臣在位賢哲隱藏百姓業業天下苦之是以遂有覆巢破卵之憂漢所以疆者躬行誠信聽諫納賢惠及負薪躬請巖穴廣採博察以成其謀此往事之明證也。尉繚子云:王國富民霸國富士僅存之國富大夫亡國富倉府是謂上溢而下漏故患無所救。桓子新論云:周書曰天子見怪則脩德諸侯見怪則脩政大夫見怪則脩職士庶見怪則脩身神不能傷道妖亦不能害德及衰世薄俗君臣多淫驕失政士庶多邪心惡行是以數有災異變怪又不能內自省視畏天戒而反外考謗議求聞厥故惑於佞愚而以自詿誤而令患禍得就皆違天逆道者也。
左傳云:仲叔于奚救孫桓子桓子是以免既衛人賞之以邑辭請曲縣繁纓以朝許之仲尼聞之曰惜也不如多與之邑唯器與名不可以假人君之所司也政之大節也若以假人與人政也政亡則國家從之不可止也已。後漢書云:生而富者驕生而貴者傲生富貴而能不驕傲者未之有也今寵祿初隆百僚觀行當堯舜之盛世處光華之顯時豈可不庶幾夙夜以永終譽。抱朴子云:昔陳靈之被矢灌氏之泯族匪降自天口實為之樞機之發榮辱之主三緘之戒豈欺我哉。昌言云:肅禮容居中正康道德履仁義敬天地恪宗廟此吉祥之術也不幸而有災則克己責躬之所復也然而有禱祈之禮史巫之事者盡中正竭精誠也。劉廙政論云:高於人之上者必有以應於人其察之也視下視下者見之詳矣人君誠能知所不知不遺燈燭童昏之見故無不可知而不知也。管子云:人主不周密則正言直行之士危正言直行之士危則人主孤而無內人主孤而無內則人臣黨而成群使人主孤而無內人臣黨而成群者此非人臣之罪也人主之過也。孔子家語云:子貢為信陽宰將行孔子曰勤之慎之奉天之時無奪無伐無暴無盜子貢曰賜也少而事君子豈以盜為累哉孔子曰而未之詳也夫以賢代賢是之謂奪以不肖代賢是之謂伐緩令急誅是之謂暴取善自與是之謂盜盜非竊財之謂也吾聞之知為吏者奉法以利民不知為吏者枉法以侵民此怨所由生也匿人之善斯謂蔽賢揚人之惡斯謂小人內不相訓而外相謗非親睦也言人之善若己有之言人之惡若己受之故君子無所不慎焉。論語云:子曰巧言亂德小不忍亂大謀。
周書云:天有四殃水旱饑荒其至無時非務積聚何以備之夏箴曰小人無兼年之食遇天饑妻子非其有也大夫無兼年之食遇天饑臣妾輿馬非其有也國無兼年之食遇天饑百姓非其百姓也戒之哉不思禍咎無日矣。鹽鐵論云:分土地趣本業養桑麻盡地力也寡功節用則民自富如是則水旱不能憂凶年不能累也。韓子云:天下有信數三一曰智有所不能立二曰力有所不能舉三曰強有所不能勝故雖有堯之智而無眾人之助大功不立有烏獲之勁而不得人助不能自舉有賁育之強而無術法不得長生。周易云:蒙象曰山下出泉蒙君子以果行育德。尚書云:弗務細行終累大德為山九仞功虧一簣。
第六篇明辨論語云:子曰君子和而不同小人同而不和。論語云:子曰君子成人之美不成人之惡小人反是。體論云:君子掩人之過以長善小人毀人之善以為功。論語云:子貢曰君子亦有惡乎子曰有惡惡稱人惡者惡居下流而訕上者惡勇而無禮者惡果敢而窒者。體論云:君子心有所定計有所守智不務多務行其所知行不務多務審其所由安之若性行之如不及小人則不然心不在乎道義之經口不吐乎訓誥之言不擇賢以託身不力行以自定隨轉如流不知所執。韓詩外傳云:人有六情失之責亂從之則睦故聖王之教其民也必因其情而節之以禮必從其欲而制之以義義簡而備禮易而法去情不遠故民之從命也速。劉廙政論云:今彼有惡而己不見無善而己愛之者何也智不周其惡而義不能割其情也。
新語云:行善者則百姓悅行惡者則子孫怨是以明者可以致遠否者以失近。左傳云:我聞忠善以損怨不聞作威以防怨。論語云:周公謂魯公曰君子不施其親不使大臣怨乎不以故舊無大故則不棄也無求備於一人。申鑒云:君子所惡乎異者三好生事也好生奇也好變常也好生事則多端而動眾好生奇則離道而惑俗好變常則輕法而亂度故名不貴茍傳行不貴茍難純德無慝其上也伏而不動其次也動而不行行而不遠遠而能復又其次也其下遠而已矣。文子云:百言百當不若舍趣而審仁義也。政要論云:故作者不尚其辭麗而貴其存道也不好其巧慧而惡其傷義也。呂氏春秋云:故洪範曰無偏無黨王道蕩蕩。六韜云:君以世俗之所譽者為賢智以世俗之所毀者為不肖則多黨者進少黨者退是以群邪比周而蔽賢忠臣死於無罪邪臣以虛譽取爵位是以世亂愈甚故其國不免於危亡。
禮記云:賢者狎而敬之畏而愛之愛而知其惡憎而知其善。論語云:子曰君子泰而不驕小人驕而不泰。論語云:子曰君子不以言舉人不以人廢言。桓子新論云:得十良馬不如得一伯樂得十利劍不如得一歐冶多得善物不如少得能知物知物者之致善珍珍益廣非特止於十也。孫卿子云:傳曰不知其子視其友不知其君視其左右靡而已矣。孟子云:孟子曰仁之勝不仁也猶水之勝火也今之為仁者猶以一杯水救一車薪之火也不息則謂水不勝火者此與於不仁之甚者也。周易云:將叛者其辭慚中心疑者其辭枝吉人之辭寡躁人之辭多誣善之人其辭游失其守者其辭屈。漢書云:國家將有失道之敗而天乃先出災害以譴告之不知自省又出怪異以驚懼之尚不知變而傷敗乃至以此見天心之仁愛人君而欲止其亂也。
尚書云:惟上帝弗常作善降之百祥作不善降之百殃爾惟德罔小萬邦惟慶爾惟弗德罔大墮厥宗。孔子家語云:存亡禍福皆在己而己天災地妖弗能加也。賈子云:故見祥而為不可祥必為禍。尚書云:天作孽猶可違自作孽弗可逭。老子云:聖人執左契而不責於人有德司契無德司徹天道無親常與善人。後漢書云:夫邪正之人不宜共國亦猶冰炭不可同器。淮南子云:君子非義無以生失義則失其所以生小人非嗜欲無以活失嗜欲則失其所以活故君子懼失義小人懼失利觀其所懼知居殊矣。吳志云:自古有國有家者咸欲修德政以比隆盛世至於其治多不馨香非無忠臣賢佐闇於治體也由主不勝其情弗能用耳夫人情憚難而趣易好同惡異與治道相反。
劉廙政論云:夫小臣之欲忠其主也知愛之而不能去其嫉妒之心又安能敬有道為己願稷契之佐哉。淮南子云:釋道而任智者必危棄數而用材者必困。孔子家語云:弓調而後求勁焉馬服而後求良焉士必愨而後求智能焉不愨而多能譬之豺狼不可邇也。漢書云:夫乘權席勢之人子弟鱗集於朝羽翼陰附者眾毀譽將必用以終乖離之咎。魏志云:若不篤於至行而背本逐末以陷浮華焉以成朋黨焉浮華則有虛偽之累朋黨則有彼此之患。老子云:知人者智自知者明勝人者有力自勝者強知足者富強行者則有志不失其所者久死而不妄者壽。左傳云:耳不聽五聲之和為聾目不別五色之章為昧心不則德義之經為頑口不道忠信之言為嚚。淮南子云:所謂為善者靜而無為也所謂為不善者躁而多欲也。
傅子云:有見人之私欲必以正道嬌之者正人之徒也違正而從之者佞人之徒也自察其心斯知佞正之分矣。淮南子云:夫物之相類者世主之所亂惑也嫌疑肖象者眾人之所眩耀也故狠者類智而非智也愚者類君子而非君子也戇者類勇而非勇也。呂氏春秋云:使人大迷惑者必物之相似者也玉人之所患患石之似玉者賢主之所患患人博聞辯言而似通者亡國之主似智亡國之臣似忠似之物此愚者之所大惑而聖人之所加慮也。劉廙政論云:夫美大者深而難明利長者不可以倉卒形也故難明張利之事廢於世。六韜云:吾觀其吏暴虐殘賊敗法亂刑而上下不覺此亡國之時也夫上好貨群臣好得而賢者逃伏其亂至矣。文子云:山致其高而雲雨起焉水致其深而蛟龍生焉君子致其道而德澤流焉夫有陰德者必有陽報有隱行者必有昭名。新序云:蓋德厚者報美怨大者禍深故曰德莫大於仁而禍莫大於刻。左傳云:詩曰下民之孽匪降自天僔遝背憎職競由人。
漢書云:和氣致祥乖氣致異祥多者其國安異眾者其國危。漢書云:及至後世淫泆衰微諸侯背叛廢德教而任刑罰刑罰不中則生邪氣邪氣積於下怨惡蓄於上上下不和陰陽繆戾而妖孽生矣此災異所緣而起也。管子云:聖人之求事也先論其理義計其可否故義則求之不義則止可則求之不可則止故其所得事者常為身寶小人求事也不論其理義不計其可否不義亦求之不可亦求之故其所得事者未嘗為賴也故曰必得之事不足賴也。孫卿子云:口能言之身能行之國寶也口不能言身能行之國器也口能言之身不能行國用也口言善身行惡國妖也治國者敬其寶愛其器任其用除其妖。潛夫論云:夫教訓者所以遂道術而崇德義也今學問之士好語虛無之事爭著雕麗之文以求見異於世品人鮮識從而尚之此傷道德之實而惑矇夫之失者也詩賦者所以頌善醜之德泄哀樂之情也故溫雅以廣文興喻以盡意今賦頌之徒茍為饒辨屈蹇之辭競陳誣罔無然之事以索見怪於世愚夫戇士從而奇之此悖孩童之思而長不誠之言者也盡孝悌於父母正操行於閨門所以為列士也今多務交游以結黨偷勢竊名以取濟渡夸末之徒從而尚之此逼貞士之節而眩世俗之心者也養生順志所以為孝也今多違志以儉養約生以待終終沒之後乃崇飾喪紀以言孝盛饗賓旅以求名誣善之徒從而稱之此亂孝悌之真行而誤後生之痛者也忠正以事君信法以理下所以居官也今多姦諛以取媚玩法以便己茍得之徒從而賢之此滅貞良之行開亂危之源者也五者外雖有賢才之虛譽內有傷道德之至實。晉書云:聖王深識人情而達治體故其稱曰不以一眚掩大德又曰赦小過舉賢才又曰無求備於一人。淮南子云:孔子之通智過萇弘勇服孟賁能亦多矣然而勇力不聞伎巧不知專行孝道以成素王事亦鮮矣。國語云:君子比而不別比德以贊事比也引黨以封己利己而忘君別也。
墨子云:世之君子欲其義之成而助之脩其身則慍是猶欲其牆之成而人助之築則慍也豈不悖哉。呂氏春秋云:布衣也其友皆孝悌純謹畏令如此者家必日益身必日安此所謂吉人也事君也其友皆誠信有行好善如此者事君日益官職日進此所謂吉臣也人主也朝臣多賢左右多忠主有失敢交爭正諫如此者國日安主日尊天下日服此所謂吉主也。淮南子云:原蠶一歲再收非不利也然而王法禁之者為其殘桑也家老異糧而食之殊器而烹之子婦跣而上堂跪而酌羹非不費也然而不可省者為其害義也待媒而結言娉納而取婦紱絻而親迎非不煩也然而不可易者可以防淫也使民居處相司有罪相告於以禁姦非不輟也然而不可行者為傷和睦之心而搆仇讎之怨也。淮南子云:事有可行而不可言者有可言而不可行者或易為而難成者或難成而易敗者所謂可行而不可言者趣舍也可言而不可行者偽詐也易為而難成者事也難成而易敗者治也此四策者聖人之所獨視而留志也。文子云:治國有常而利民為本政教有道而令行為右茍利於民不必法古茍周於事不必循俗故聖人法與時變禮與俗化衣服器械各便其用法度制令各因其宜故變古未可非循俗未足多。後漢書云:夫瑞生必於嘉士福至實由善人在德為瑞無德為災。淮南子云:觀其所舉而治亂可見也察其黨與而賢不肖可論也。論語云:子曰有德者必有言有言者不必有德仁者必有勇有勇者不必有仁。
傅子云:夫商賈者所以伸盈虛而獲天地之利通有無而壹四海之財其人可甚賤而其業不可廢蓋眾利之所充而積偽之所生不可不審察也。尚書云:皇天無親惟德是輔民心無常惟惠之懷為善弗同同歸于治為惡弗同同歸于亂。新語云:仁者在位而仁人來義者在朝而義士至是以墨子之門多勇士仲尼之門多道德文王之朝多賢良秦王之庭多不詳故善者必有所主而至惡者必有所因而來夫善惡不空作禍福不濫生唯心之所向志之所行而已矣。六韜云:利天下者天下啓之害天下者天下閉之生天下者天下德之殺天下者天下賊之徹天下者天下通之窮天下者天下仇之安天下者天下恃之危天下者天下災之天下者非一人之天下唯有道者得天下也。漢書云:夫天下大器今人之置器置諸安處則安置諸危處則危天下之情與器無以異在天子之所置之湯武置天下於仁義禮樂而德澤洽禽獸草木廣裕德被子孫數十世此天下所共聞也秦王置天下於法令刑罰德澤無一有而怨毒盈於世人憎惡之如仇讎禍幾及身子孫誅絕此天下之所共見也是非其明效大驗邪。管子云:人主能安其民則民事其主如事其父母故主有憂則憂之有難則死之人主視民如土則民不為用主有憂則不憂有難則不死故曰莫樂之則莫哀之莫生之則莫死之。漢書云:臣聞謙遜靜愨天表之應應之以福驕溢靡麗天表之應應之以異。中論云:小人朝為而夕求其成坐施而立望其及行一日之善而問終身之譽譽不至則曰善無益矣遂疑聖人之言背先王之教存其舊術順其常好是以身辱名賤而永為人役也。
周易云:六三負且乘致寇至貞吝。
